<!DOCTYPE html>
<html lang="fr">
	<head>
	<meta charset="utf-8"/>
	<meta name="viewport" content="width=device-width"/>
	<title>Site catholique</title>
	<link rel="stylesheet" href="/css/style.css"/>
	<link rel="stylesheet" href="https://catholicsede.github.io/css/style.css"/>
	</head>

	<body>
	<nav>
	<p><strong style="font-size: 30px;"><a style="text-decoration: none; color: black;" href="https://catholicsede.github.io">CatholicSede.github.io</a></strong><p>
	<a href="/">Accueil</a> |
	<a href="/fr/bible/index.html">Bible</a> |
	<a href="/fr/doctrine/index.html">Doctrine</a> |
	<a href="/fr/spiritualite/index.html">Spiritualité</a> |
	<a href="/fr/apologetique/index.html">Apologétique</a> |
	<a href="/fr/liens.html">Liens</a> |
	<a href="/fr/contact.html">Contact</a>
	</nav>

	<hr>
	<article>
<p>
</p>
<h1>Lettre apostolique du pape saint Pie X</h1>

<hr/>

<p>Litterae Apostolicae Sanctissimi Domini Nostri PII PP. X</p>

<p>Quibus Constitutiones approbantur et confirmantur <sup id="fnref1"><a href="#fn1" rel="footnote">1</a></sup></p>

<p>PIUS PP. X.</p>

<p>Ad perpetuam rei memoriam.</p>

<p>Vicarium Pastoris aeterni munus, divinae Providentiae nutu, quamquam nullo Nostro merito, gerentes, probe intelligimus Nostrum esse, cum dominicum gregem universum diligenter veritatis gratiaeque nutrire pabulo, tum praecipuo fovere studio eam gregis electam partem, quae in Religiosorum Ordinibus consistit.</p>

<p>Iamvero, ut decessoris Nostri Gregor XVI verbis utamur, </p>

<blockquote>
<p>&#8220;ex multis religiosis familiis, quae paterni Nostri animi merentur curam, inclytus profecto Fratrum Minorum S. Francisci Capuccinorum Ordo postulat atque efflagitat, ut in illius commodum procurandum ac splendorem tuendum omnem Nostram operam conferamus; ex quo quam plurimi semper prodiere viri doctrina, religione, pietate, sanctitate, litteris vel maxime praestantes, et de Catholica Ecclesia, deque hac Apostolica Sede tot sane nominibus optime meriti.&#8221; <sup id="fnref2"><a href="#fn2" rel="footnote">2</a></sup></p>
</blockquote>

<p>Equidem hunc Ordinem, ut alius Decessor illustris ait, </p>

<blockquote>
<p>dum in minoribus essemus, ea qua par erat veneratione prosequebamur; in hac vero sacrosancti Apostolatus specula constituti, maioribus Apostolicae Nostrae caritatis benignitatisque testimoniis complecti gestimus, considerantes maxime quanta et quam luculenta christianae pietatis et perfectionis exempla, cum sacrarum doctrinarum splendore atque aeterna animarum salute coniuncta ab initio in Catholica Ecclesia ita in dies proferant religiosissimi illius Ordinis alumni, ut nihil Orthodoxos Acatholicosque vicissim vehementius perstringat et ad saniorem mentem reducat, quam celeberrimi Instituti inita cum austerioris vitae sanctimonia ratio, et christianarum virtutum semita, prius per eosdem alumnos quam diutissime trita, deinde aliis exemplo et verbo indicata.&#8221; <sup id="fnref3"><a href="#fn3" rel="footnote">3</a></sup></p>
</blockquote>

<p>Huius benevolentiae caritatisque Nostrae erga Franciscales Capulatos profitendae datur nune Nobis libentibus occasio, cum Constitutiones Ordinis, iussu Nostro in generalibus comitiis accurate recognitas easque novis Ecclesiae legibus institutisque atque his temporibus congruenter emendatas dilecius filius, Pacificus a Seiano, Minister Generalis, Nobis exhibuit. Qua quidem in re id servari iussimus, quod Leo XIII fel. rec. edixerat: </p>

<blockquote>
<p>&#8220;Illud est munus pietatis huius maternae (Ecclesiae) maxime proprium, accommodare sapienter leges, quoad fieri potest, ad tempora, ad mores, et in praecipiendo exigendoque summa semper aequitate uti. Atque huiusmodi consuetudine caritatis simul et sapientiae efficitur, ut immutabilitatem doctrinae absolutam et sempiternam cum prudenti disciplinae varietate Ecclesia coniungat.&#8221; <sup id="fnref4"><a href="#fn4" rel="footnote">4</a></sup></p>
</blockquote>

<p>Confecto igitur quod dilectis filiis mandavimus negotio, Nos et gaudemus Nobis et praeclaro Capulatorum Ordini gratulamur vehementer; praesertim quia hoc opere videmus opportune cautum, ut Assisiensis Patriarchae spiritum Sodales integrum ceustodiant, maximeque ad rigidam innocentiam, altas magnificasque virtutes quibus ille ad miraculum eluxerat, <sup id="fnref5"><a href="#fn5" rel="footnote">5</a></sup> animose ac severe imitandas excitentur: quae quidem huius Franciscani Instituti propria quaedam est et peculiaris laus. Ita Fratres Capulatos non uno successionis iure legitimos S. Francisci heredes et filios, veros Fratres Franciscales, proprii nominis Fratres Minores dicimus et habemus et ab omnibus haberi volumus, quales semper Romani Pontifices ipsos habuerunt. Neque enim quisquam in dubium vocaverit, Capulatorum Familiam usque ab initio fuisse et esse Fratrum Minorum Ordinem eodem prorsus iure ac geminas alias Franciscalium Familias; ipsiusque caput, non secus ac ceteros Fratrum Minorum summos antistites, vere dici et esse Generalem Ministrum, eumdemque pro suis fratribus successorem S. Francisci legitimum: quandoquidem constat huius Familiae propaginem cum stirpe Seraphici Patris aptam omni tempore connexamque fuisse. Ergo, quod Urbanus VIII affirmavit Minores Capulatos </p>

<blockquote>
<p>&#8220;ex vera et numquam intermissa S. Francisci linea originem trahentes, semper sine aliqua interruptione Seraphicae Kegulae continuasse observantiam&#8221; [^5], </p>
</blockquote>

<p>hoc sane de iis praedicari hodieque debet. Quare legitimum eorum Instituti disciplinaeque ius libenter Nos agnoscimus et ratum habemus. Optabile vero est, ut quam diximus esse propriam ipsorum notam, imitationem scilicet severiorem quamdam Francisci Patris, eam perpetuo incorruptam retineant; proptereaque perseverent, cum summa erga Apostolicam hanc Sedem obedientia et fide, sammum evangelicae paupertatis ac perfectionis cultum studiumque coniungere. Huc admodum spectare Constitutiones rite recognitas et emendatas Ordinis cernimus; quarum quidem approbationem Nobismet ipsis reservavimus. Itaque nonnullis Venerabilibus Fratribus Nostris, S. R. E. Cardinalibus in consilium adhibitis, Nos, motu proprio et certa scientia, de Apostolicae potestatis plenitudine, harum vi litterarum, Fratrum Minorum S. Francisci Capuccinorum Constitutiones tum latino, tum italico sermone perscriptas cum omnibus et singulis quae continent, in perpetuum approbamus et confirmamus, approbatasque et confirmatas declaramus, praecipientes universis et singulis ex ea Familia Fratribus, ut easdem habeant tamquam propria Statuta, quibus in omnibus rebus obtemperare debeant. Praesentes vero litteras et quaecumque in ipsis habentur nullo unquam tempore de subreptionis, aut obreptionis sive intentionis Nostrae vitio, aliove quovis defectu notari vel impugnari posse; sed semper validas et in suo robore fore et esse, atque ab Omnibus cuiusvis gradus et praeeminentiae inviolabiliter in iudicio et extra observari debere, decernimus; irritum quoque et inane, si secus super his a quoquam, quavis auctoritate vel praetextu, scienter vel ignoranter contigerit attentari, declarantes: contrariis non obstantibus quibuscumque etiam speciali mentione dignis; quibus omnibus ex plenitudine potestatis, certa scientia et motu proprio quoad praemissa expresse derogamus et derogatum esse declaramus, mandantes praesertim, ut ea quae de electionibus in his Constitutionibus capite octavo sancita sunt, inviolate serventur in omnibus Ordinis Provinciis, sublatis quibuscumque privilegiis, sive personis sive Provinciis hac super re ab Apostolica Sede concessis. </p>

<p>Datum Romae apud S. Petrum, sub annulo Piscatoris die VIII Septembris MCMIX, in festo Nativitatis Deiparae, Pontificatus Nostri anno septimo.</p>

<p>PIUS PP. X.</p>

<div class="footnotes">
<hr/>
<ol>

<li id="fn1">
<p>Curia 1986, p. 355-359.&#160;<a href="#fnref1" rev="footnote">&#8617;</a></p>
</li>

<li id="fn2">
<p>Litt. In sublimi, 16 Mart. 1838.&#160;<a href="#fnref2" rev="footnote">&#8617;</a></p>
</li>

<li id="fn3">
<p>Benedict. XIV, litt. Inclytum, 2 Mart. 1743.&#160;<a href="#fnref3" rev="footnote">&#8617;</a></p>
</li>

<li id="fn4">
<p>Constit. Misericors Dei Filius.&#160;<a href="#fnref4" rev="footnote">&#8617;</a></p>
</li>

<li id="fn5">
<p>Constit. Felicitate quadam.&#160;<a href="#fnref5" rev="footnote">&#8617;</a></p>
</li>

</ol>
</div>
</article>
<hr>
<footer>
	<small><p>&copy;Copyright 2023. All rights reserved.</p></small>
</footer>
</body>
</html>

