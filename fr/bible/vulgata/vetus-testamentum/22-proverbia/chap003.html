<!DOCTYPE html>
<html lang="fr">
	<head>
	<meta charset="utf-8"/>
	<meta name="viewport" content="width=device-width"/>
	<title>CatholicSede</title>
	<link rel="stylesheet" href="https://catholicsede.github.io/css/style.css"/>
	<link rel="stylesheet" href="/css/style.css"/>
	<link rel="canonical" href="https://catholicsede.github.io/fr/bible/vulgata/vetus-testamentum/22-proverbia/chap003.html" />
	<link rel="icon" type="image/png" href="/images/favicon.png" />
	</head>

	<body>
	<header>
	<div class="header-site"><a href="https://catholicsede.github.io">CatholicSede.github.io</a></div>

	<div class="header-text">Ce site promeut la foi catholique traditionnelle nécessaire pour le salut.</div>

	</br>
	</header>	

	<nav>
	<a href="/fr">Accueil</a> |
	<a href="/fr/bible/index.html">Bible</a> |
	<a href="/fr/doctrine/index.html">Doctrine</a> |
	<a href="/fr/spiritualite/index.html">Spiritualité</a> |
	<a href="/fr/apologetique/index.html">Apologétique</a> |
	<a href="/fr/liens.html">Liens</a> |
	<a href="/fr/contact.html">Contact</a> |
	<a href="/en">English</a>
	</nav>

	<article>
<p>
 > <a href="/fr/bible/index.html">Bible</a> > <a href="/fr/bible/vulgata/index.html">Biblia Vulgata</a> > <a href="/fr/bible/vulgata/vetus-testamentum/index.html">Vetus Testamentum</a> > <a href="/fr/bible/vulgata/vetus-testamentum/22-proverbia/index.html">Proverbia</a></p>
<h1>Caput 3</h1>

<hr/>

<p>1 Fili mi, ne obliviscaris legis meæ, et præcepta mea cor tuum custodiat.</p>

<p>2 longitudinem enim dierum, et annos vitæ, et pacem apponent tibi.</p>

<p>3 Misericordia, et veritas te non deserant, circumda eas gutturi tuo, et describe in tabulis cordis tui:</p>

<p>4 et invenies gratiam, et disciplinam bonam coram Deo et hominibus.</p>

<p>5 Habe fiduciam in Domino ex toto corde tuo, et ne innitaris prudentiæ tuæ.</p>

<p>6 In omnibus viis tuis cogita illum, et ipse diriget gressus tuos.</p>

<p>7 Ne sis sapiens apud temetipsum: time Deum, et recede a malo:</p>

<p>8 sanitas quippe erit umbilico tuo, et irrigatio ossium tuorum.</p>

<p>9 Honora Dominum de tua substantia, et de primitiis omnium frugum tuarum da ei:</p>

<p>10 et implebuntur horrea tua saturitate, et vino torcularia tua redundabunt.</p>

<p>11 Disciplinam Domini, fili mi, ne abiicias: nec deficias cum ab eo corriperis:</p>

<p>12 quem enim diligit Dominus, corripit: et quasi pater in filio complacet sibi.</p>

<p>13 Beatus homo, qui invenit sapientiam, et qui affluit prudentia:</p>

<p>14 melior est acquisitio eius negotiatione argenti, et auri primi et purissimi fructus eius:</p>

<p>15 pretiosior est cunctis opibus: et omnia, quæ desiderantur, huic non valent comparari.</p>

<p>16 Longitudo dierum in dextera eius, et in sinistra illius divitiæ, et gloria.</p>

<p>17 Viæ eius viæ pulchræ, et omnes semitæ illius pacificæ.</p>

<p>18 Lignum vitæ est his, qui apprehenderint eam: et qui tenuerit eam, beatus.</p>

<p>19 Dominus sapientia fundavit terram, stabilivit cælos prudentia.</p>

<p>20 Sapientia illius eruperunt abyssi, et nubes rore concrescunt.</p>

<p>21 Fili mi, ne effluant hæc ab oculis tuis: Custodi legem atque consilium:</p>

<p>22 et erit vita animæ tuæ, et gratia faucibus tuis.</p>

<p>23 tunc ambulabis fiducialiter in via tua, et pes tuus non impinget:</p>

<p>24 si dormieris, non timebis: quiesces, et suavis erit somnus tuus.</p>

<p>25 ne paveas repentino terrore, et irruentes tibi potentias impiorum.</p>

<p>26 Dominus enim erit in latere tuo, et custodiet pedem tuum ne capiaris.</p>

<p>27 Noli prohibere benefacere eum, qui potest: si vales, et ipse benefac:</p>

<p>28 Ne dicas amico tuo: Vade, et revertere: cras dabo tibi: cum statim possis dare.</p>

<p>29 Ne moliaris amico tuo malum, cum ille in te habeat fiduciam.</p>

<p>30 Ne contendas adversus hominem frustra, cum ipse tibi nihil mali fecerit.</p>

<p>31 Ne æmuleris hominem iniustum, nec imiteris vias eius:</p>

<p>32 quia abominatio Domini est omnis illusor, et cum simplicibus sermocinatio eius.</p>

<p>33 Egestas a Domino in domo impii: habitacula autem iustorum benedicentur.</p>

<p>34 Ipse deludet illusores, et mansuetis dabit gratiam.</p>

<p>35 Gloriam sapientes possidebunt: stultorum exaltatio, ignominia.</p>
</article>
<footer>
	Copyright &copy; 2023 <a href="https://catholicsede.github.io">CatholicSede.github.io</a>. Tous droits réservés.
</footer>
</body>
</html>

