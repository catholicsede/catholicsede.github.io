<!DOCTYPE html>
<html lang="fr">
	<head>
	<meta charset="utf-8"/>
	<meta name="viewport" content="width=device-width"/>
	<title>CatholicSede</title>
	<link rel="stylesheet" href="https://catholicsede.github.io/css/style.css"/>
	<link rel="stylesheet" href="/css/style.css"/>
	<link rel="canonical" href="https://catholicsede.github.io/fr/bible/vulgata/vetus-testamentum/22-proverbia/chap020.html" />
	<link rel="icon" type="image/png" href="/images/favicon.png" />
	</head>

	<body>
	<header>
	<div class="header-site"><a href="https://catholicsede.github.io">CatholicSede.github.io</a></div>

	<div class="header-text">Ce site promeut la foi catholique traditionnelle nécessaire pour le salut.</div>

	</br>
	</header>	

	<nav>
	<a href="/fr">Accueil</a> |
	<a href="/fr/bible/index.html">Bible</a> |
	<a href="/fr/doctrine/index.html">Doctrine</a> |
	<a href="/fr/spiritualite/index.html">Spiritualité</a> |
	<a href="/fr/apologetique/index.html">Apologétique</a> |
	<a href="/fr/liens.html">Liens</a> |
	<a href="/fr/contact.html">Contact</a> |
	<a href="/en">English</a>
	</nav>

	<article>
<p>
 > <a href="/fr/bible/index.html">Bible</a> > <a href="/fr/bible/vulgata/index.html">Biblia Vulgata</a> > <a href="/fr/bible/vulgata/vetus-testamentum/index.html">Vetus Testamentum</a> > <a href="/fr/bible/vulgata/vetus-testamentum/22-proverbia/index.html">Proverbia</a></p>
<h1>Caput 20</h1>

<hr/>

<p>1 Luxuriosa res, vinum, et tumultuosa ebrietas: quicumque his delectatur, non erit sapiens.</p>

<p>2 Sicut rugitus leonis, ita et terror regis: qui provocat eum, peccat in animam suam.</p>

<p>3 Honor est homini, qui separat se a contentionibus: omnes autem stulti miscentur contumeliis.</p>

<p>4 Propter frigus piger arare noluit: mendicabit ergo æstate, et non dabitur illi.</p>

<p>5 Sicut aqua profunda, sic consilium in corde viri: sed homo sapiens exhauriet illud.</p>

<p>6 Multi homines misericordes vocantur: virum autem fidelem quis inveniet?</p>

<p>7 Iustus, qui ambulat in simplicitate sua, beatos post se filios derelinquet.</p>

<p>8 Rex, qui sedet in solio iudicii, dissipat omne malum intuitu suo.</p>

<p>9 Quis potest dicere: Mundum est cor meum, purus sum a peccato?</p>

<p>10 Pondus et pondus, mensura et mensura: utrumque abominabile est apud Deum.</p>

<p>11 Ex studiis suis intelligitur puer, si munda et recta sint opera eius.</p>

<p>12 Aurem audientem, et oculum videntem, Dominus fecit utrumque.</p>

<p>13 Noli diligere somnum, ne te egestas opprimat: aperi oculos tuos, et saturare panibus.</p>

<p>14 Malum est, malum est, dicit omnis emptor: et cum recesserit, tunc gloriabitur.</p>

<p>15 Est aurum, et multitudo gemmarum: et vas pretiosum labia scientiæ.</p>

<p>16 Tolle vestimentum eius, qui fideiussor extitit alieni, et pro extraneis aufer pignus ab eo.</p>

<p>17 Suavis est homini panis mendacii: et postea implebitur os eius calculo.</p>

<p>18 Cogitationes consiliis roborantur: et gubernaculis tractanda sunt bella.</p>

<p>19 Ei, qui revelat mysteria, et ambulat fraudulenter, et dilatat labia sua, ne commiscearis.</p>

<p>20 Qui maledicit patri suo, et matri, extinguetur lucerna eius in mediis tenebris.</p>

<p>21 Hereditas, ad quam festinatur in principio, in novissimo benedictione carebit.</p>

<p>22 Ne dicas: Reddam malum: expecta Dominum, et liberabit te.</p>

<p>23 Abominatio est apud Dominum pondus et pondus: statera dolosa non est bona.</p>

<p>24 A Domino diriguntur gressus viri: quis autem hominum intelligere potest viam suam?</p>

<p>25 Ruina est homini devorare sanctos, et post vota retractare.</p>

<p>26 Dissipat impios rex sapiens, et incurvat super eos fornicem.</p>

<p>27 Lucerna Domini spiraculum hominis, quæ investigat omnia secreta ventris.</p>

<p>28 Misericordia, et veritas custodiunt regem, et roboratur clementia thronus eius.</p>

<p>29 Exultatio iuvenum, fortitudo eorum: et dignitas senum canities.</p>

<p>30 Livor vulneris absterget mala: et plagæ in secretioribus ventris.</p>
</article>
<hr>
<footer>
	Copyright &copy; 2023 <a href="https://catholicsede.github.io">CatholicSede.github.io</a>. Tous droits réservés.
</footer>
</body>
</html>

