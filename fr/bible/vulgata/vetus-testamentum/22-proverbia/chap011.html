<!DOCTYPE html>
<html lang="fr">
	<head>
	<meta charset="utf-8"/>
	<meta name="viewport" content="width=device-width"/>
	<title>CatholicSede</title>
	<link rel="stylesheet" href="https://catholicsede.github.io/css/style.css"/>
	<link rel="stylesheet" href="/css/style.css"/>
	<link rel="canonical" href="https://catholicsede.github.io/fr/bible/vulgata/vetus-testamentum/22-proverbia/chap011.html" />
	<link rel="icon" type="image/png" href="/images/favicon.png" />
	</head>

	<body>
	<header>
	<div class="header-site"><a href="https://catholicsede.github.io">CatholicSede.github.io</a></div>

	<div class="header-text">Ce site promeut la foi catholique traditionnelle nécessaire pour le salut.</div>

	</br>
	</header>	

	<nav>
	<a href="/fr">Accueil</a> |
	<a href="/fr/bible/index.html">Bible</a> |
	<a href="/fr/doctrine/index.html">Doctrine</a> |
	<a href="/fr/spiritualite/index.html">Spiritualité</a> |
	<a href="/fr/apologetique/index.html">Apologétique</a> |
	<a href="/fr/liens.html">Liens</a> |
	<a href="/fr/contact.html">Contact</a> |
	<a href="/en">English</a>
	</nav>

	<article>
<p>
 > <a href="/fr/bible/index.html">Bible</a> > <a href="/fr/bible/vulgata/index.html">Biblia Vulgata</a> > <a href="/fr/bible/vulgata/vetus-testamentum/index.html">Vetus Testamentum</a> > <a href="/fr/bible/vulgata/vetus-testamentum/22-proverbia/index.html">Proverbia</a></p>
<h1>Caput 11</h1>

<hr/>

<p>1 Statera dolosa, abominatio est apud Dominum: et pondus æquum, voluntas eius.</p>

<p>2 Ubi fuerit superbia, ibi erit et contumelia: ubi autem est humilitas, ibi et sapientia.</p>

<p>3 Simplicitas iustorum diriget eos: et supplantatio perversorum vastabit illos.</p>

<p>4 Non proderunt divitiæ in die ultionis: iustitia autem liberabit a morte.</p>

<p>5 Iustitia simplicis diriget viam eius: et in impietate sua corruet impius.</p>

<p>6 Iustitia rectorum liberabit eos: et in insidiis suis capientur iniqui.</p>

<p>7 Mortuo homine impio, nulla erit ultra spes: et expectatio solicitorum peribit.</p>

<p>8 Iustus de angustia liberatus est: et tradetur impius pro eo.</p>

<p>9 Simulator ore decipit amicum suum: iusti autem liberabuntur scientia.</p>

<p>10 In bonis iustorum exultabit civitas: et in perditione impiorum erit laudatio.</p>

<p>11 Benedictione iustorum exaltabitur civitas: et ore impiorum subvertetur.</p>

<p>12 Qui despicit amicum suum, indigens corde est: vir autem prudens tacebit.</p>

<p>13 Qui ambulat fraudulenter, revelat arcana: qui autem fidelis est animi, celat amici commissum.</p>

<p>14 Ubi non est gubernator, populus corruet: salus autem, ubi multa consilia.</p>

<p>15 Affligetur malo, qui fidem facit pro extraneo: qui autem cavet laqueos, securus erit.</p>

<p>16 Mulier gratiosa inveniet gloriam: et robusti habebunt divitias.</p>

<p>17 Benefacit animæ suæ vir misericors: qui autem crudelis est, etiam propinquos abiicit.</p>

<p>18 Impius facit opus instabile: seminanti autem iustitiam merces fidelis.</p>

<p>19 Clementia præparat vitam: et sectatio malorum mortem.</p>

<p>20 Abominabile Domino cor pravum: et voluntas eius in iis, qui simpliciter ambulant.</p>

<p>21 Manus in manu non erit innocens malus: semen autem iustorum salvabitur.</p>

<p>22 Circulus aureus in naribus suis, mulier pulchra et fatua.</p>

<p>23 Desiderium iustorum omne bonum est: præstolatio impiorum furor.</p>

<p>24 Alii dividunt propria, et ditiores fiunt: alii rapiunt non sua, et semper in egestate sunt.</p>

<p>25 Anima, quæ benedicit, impinguabitur: et qui inebriat, ipse quoque inebriabitur.</p>

<p>26 Qui abscondit frumenta, maledicetur in populis: benedictio autem super caput vendentium.</p>

<p>27 Bene consurgit diluculo qui quærit bona: qui autem investigator malorum est, opprimetur ab eis.</p>

<p>28 Qui confidit in divitiis suis, corruet: iusti autem quasi virens folium germinabunt.</p>

<p>29 Qui conturbat domum suam, possidebit ventos: et qui stultus est, serviet sapienti.</p>

<p>30 Fructus iusti lignum vitæ: et qui suscipit animas, sapiens est.</p>

<p>31 Si iustus in terra recipit, quanto magis impius et peccator?</p>
</article>
<hr>
<footer>
	Copyright &copy; 2023 <a href="https://catholicsede.github.io">CatholicSede.github.io</a>. Tous droits réservés.
</footer>
</body>
</html>

