<!DOCTYPE html>
<html lang="fr">
	<head>
	<meta charset="utf-8"/>
	<meta name="viewport" content="width=device-width"/>
	<title>CatholicSede</title>
	<link rel="stylesheet" href="https://catholicsede.github.io/css/style.css"/>
	<link rel="stylesheet" href="/css/style.css"/>
	<link rel="canonical" href="https://catholicsede.github.io/fr/bible/vulgata/vetus-testamentum/22-proverbia/chap015.html" />
	<link rel="icon" type="image/png" href="/images/favicon.png" />
	</head>

	<body>
	<header>
	<div class="header-site"><a href="https://catholicsede.github.io">CatholicSede.github.io</a></div>

	<div class="header-text">Ce site promeut la foi catholique traditionnelle nécessaire pour le salut.</div>

	</br>
	</header>	

	<nav>
	<a href="/fr">Accueil</a> |
	<a href="/fr/bible/index.html">Bible</a> |
	<a href="/fr/doctrine/index.html">Doctrine</a> |
	<a href="/fr/spiritualite/index.html">Spiritualité</a> |
	<a href="/fr/apologetique/index.html">Apologétique</a> |
	<a href="/fr/liens.html">Liens</a> |
	<a href="/fr/contact.html">Contact</a> |
	<a href="/en">English</a>
	</nav>

	<article>
<p>
 > <a href="/fr/bible/index.html">Bible</a> > <a href="/fr/bible/vulgata/index.html">Biblia Vulgata</a> > <a href="/fr/bible/vulgata/vetus-testamentum/index.html">Vetus Testamentum</a> > <a href="/fr/bible/vulgata/vetus-testamentum/22-proverbia/index.html">Proverbia</a></p>
<h1>Caput 15</h1>

<hr/>

<p>1 Responsio mollis frangit iram: sermo durus suscitat furorem.</p>

<p>2 Lingua sapientium ornat scientiam: os fatuorum ebullit stultitiam.</p>

<p>3 In omni loco oculi Domini contemplantur bonos et malos.</p>

<p>4 Lingua placabilis, lignum vitæ: quæ autem immoderata est, conteret spiritum.</p>

<p>5 Stultus irridet disciplinam patris sui: qui autem custodit increpationes, astutior fiet. In abundanti iustitia virtus maxima est: cogitationes autem impiorum eradicabuntur.</p>

<p>6 Domus iusti plurima fortitudo: et in fructibus impii conturbatio.</p>

<p>7 Labia sapientium disseminabunt scientiam: cor stultorum dissimile erit.</p>

<p>8 Victimæ impiorum abominabiles Domino: vota iustorum placabilia:</p>

<p>9 Abominatio est Domino via impii: qui sequitur iustitiam, diligitur ab eo.</p>

<p>10 Doctrina mala deserenti viam vitæ: qui increpationes odit, morietur.</p>

<p>11 Infernus, et perditio coram Domino: quanto magis corda filiorum hominum?</p>

<p>12 Non amat pestilens eum, qui se corripit: nec ad sapientes graditur.</p>

<p>13 Cor gaudens exhilarat faciem: in mœrore animi deiicitur spiritus.</p>

<p>14 Cor sapientis quærit doctrinam: et os stultorum pascitur imperitia.</p>

<p>15 Omnes dies pauperis, mali: secura mens quasi iuge convivium.</p>

<p>16 Melius est parum cum timore Domini, quam thesauri magni et insatiabiles.</p>

<p>17 Melius est vocari ad olera cum charitate: quam ad vitulum saginatum cum odio.</p>

<p>18 Vir iracundus provocat rixas: qui patiens est, mitigat suscitatas.</p>

<p>19 Iter pigrorum quasi sepes spinarum: via iustorum absque offendiculo.</p>

<p>20 Filius sapiens lætificat patrem: et stultus homo despicit matrem suam.</p>

<p>21 Stultitia gaudium stulto: et vir prudens dirigit gressus suos.</p>

<p>22 Dissipantur cogitationes ubi non est consilium: ubi vero sunt plures consiliarii, confirmantur.</p>

<p>23 Lætatur homo in sententia oris sui: et sermo opportunus est optimus.</p>

<p>24 Semita vitæ super eruditum, ut declinet de inferno novissimo.</p>

<p>25 Domum superborum demolietur Dominus: et firmos faciet terminos viduæ.</p>

<p>26 Abominatio Domini cogitationes malæ: et purus sermo pulcherrimus firmabitur ab eo.</p>

<p>27 Conturbat domum suam qui sectatur avaritiam: qui autem odit munera, vivet. Per misericordiam et fidem purgantur peccata: per timorem autem Domini declinat omnis a malo.</p>

<p>28 Mens iusti meditatur obedientiam: os impiorum redundat malis.</p>

<p>29 Longe est Dominus ab impiis: et orationes iustorum exaudiet.</p>

<p>30 Lux oculorum lætificat animam: fama bona impinguat ossa.</p>

<p>31 Auris, quæ audit increpationes vitæ, in medio sapientium commorabitur.</p>

<p>32 Qui abiicit disciplinam, despicit animam suam: qui autem acquiescit increpationibus, possessor est cordis.</p>

<p>33 Timor Domini, disciplina sapientiæ: et gloriam præcedit humilitas.</p>
</article>
<hr>
<footer>
	Copyright &copy; 2023 <a href="https://catholicsede.github.io">CatholicSede.github.io</a>. Tous droits réservés.
</footer>
</body>
</html>

