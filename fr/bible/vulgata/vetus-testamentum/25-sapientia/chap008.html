<!DOCTYPE html>
<html lang="fr">
	<head>
	<meta charset="utf-8"/>
	<meta name="viewport" content="width=device-width"/>
	<title>CatholicSede</title>
	<link rel="stylesheet" href="https://catholicsede.github.io/css/style.css"/>
	<link rel="stylesheet" href="/css/style.css"/>
	<link rel="canonical" href="https://catholicsede.github.io/fr/bible/vulgata/vetus-testamentum/25-sapientia/chap008.html" />
	<link rel="icon" type="image/png" href="/images/favicon.png" />
	</head>

	<body>
	<header>
	<div class="header-site"><a href="https://catholicsede.github.io">CatholicSede.github.io</a></div>

	<div class="header-text">Ce site promeut la foi catholique traditionnelle nécessaire pour le salut.</div>

	</br>
	</header>	

	<nav>
	<a href="/fr">Accueil</a> |
	<a href="/fr/bible/index.html">Bible</a> |
	<a href="/fr/doctrine/index.html">Doctrine</a> |
	<a href="/fr/spiritualite/index.html">Spiritualité</a> |
	<a href="/fr/apologetique/index.html">Apologétique</a> |
	<a href="/fr/liens.html">Liens</a> |
	<a href="/fr/contact.html">Contact</a> |
	<a href="/en">English</a>
	</nav>

	<article>
<p>
 > <a href="/fr/bible/index.html">Bible</a> > <a href="/fr/bible/vulgata/index.html">Biblia Vulgata</a> > <a href="/fr/bible/vulgata/vetus-testamentum/index.html">Vetus Testamentum</a> > <a href="/fr/bible/vulgata/vetus-testamentum/25-sapientia/index.html">Sapientia</a></p>
<h1>Caput 8</h1>

<hr/>

<p>1 Attingit ergo a fine usque ad finem fortiter, et disponit omnia suaviter.</p>

<p>2 Hanc amavi, et exquisivi a iuventute mea, et quæsivi sponsam mihi eam assumere, et amator factus sum formæ illius.</p>

<p>3 Generositatem illius glorificat, contubernium habens Dei: sed et omnium Dominus dilexit illam.</p>

<p>4 doctrix enim est disciplinæ Dei, et electrix operum illius.</p>

<p>5 Et si divitiæ appetuntur in vita, quid sapientia locupletius, quae operatur omnia?</p>

<p>6 Si autem sensus operatur: quis horum, quæ sunt, magis quam illa est artifex?</p>

<p>7 Et si iustitiam quis diligit: labores huius magnas habent virtutes: sobrietatem enim, et prudentiam docet, et iustitiam, et virtutem, quibus utilius nihil est in vita hominibus.</p>

<p>8 Et si multitudinem scientiæ desiderat quis, scit præterita, et de futuris æstimat: scit versutias sermonum, et dissolutiones argumentorum: signa et monstra scit antequam fiant, et eventus temporum et sæculorum.</p>

<p>9 Proposui ergo hanc adducere mihi ad convivendum: sciens quoniam mecum communicabit de bonis, et erit allocutio cogitationis et tædii mei.</p>

<p>10 Habebo propter hanc claritatem ad turbas, et honorem apud seniores iuvenis:</p>

<p>11 et acutus inveniar in iudicio, et in conspectu potentium admirabilis ero, et facies principum mirabuntur me:</p>

<p>12 tacentem me sustinebunt, et loquentem me respicient, et sermocinante me plura, manus ori suo imponent.</p>

<p>13 Præterea habebo per hanc immortalitatem: et memoriam æternam his, qui post me futuri sunt, relinquam.</p>

<p>14 Disponam populos: et nationes mihi erunt subditæ.</p>

<p>15 Timebunt me audientes reges horrendi: in multitudine videbor bonus, et in bello fortis.</p>

<p>16 Intrans in domum meam, conquiescam cum illa: non enim habet amaritudinem conversatio illius, nec tædium convictus illius, sed lætitiam et gaudium.</p>

<p>17 Hæc cogitans apud me, et commemorans in corde meo: quoniam immortalitas est in cognatione sapientiæ,</p>

<p>18 et in amicitia illius delectatio bona, et in operibus manuum illius honestas sine defectione, et in certamine loquelæ illius sapientia, et præclaritas in communicatione sermonum ipsius: circuibam quærens, ut mihi illam assumerem.</p>

<p>19 Puer autem eram ingeniosus, et sortitus sum animam bonam.</p>

<p>20 Et cum essem magis bonus, veni ad corpus incoinquinatum.</p>

<p>21 Et ut scivi quoniam aliter non possem esse continens, nisi Deus det, et hoc ipsum erat sapientiæ, scire cuius esset hoc donum: adii Dominum, et deprecatus sum illum, et dixi ex totis præcordiis meis.</p>
</article>
<hr>
<footer>
	Copyright &copy; 2023 <a href="https://catholicsede.github.io">CatholicSede.github.io</a>. Tous droits réservés.
</footer>
</body>
</html>

