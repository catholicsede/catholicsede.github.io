<!DOCTYPE html>
<html lang="fr">
	<head>
	<meta charset="utf-8"/>
	<meta name="viewport" content="width=device-width"/>
	<title>CatholicSede</title>
	<link rel="stylesheet" href="https://catholicsede.github.io/css/style.css"/>
	<link rel="stylesheet" href="/css/style.css"/>
	<link rel="canonical" href="https://catholicsede.github.io/fr/bible/vulgata/vetus-testamentum/25-sapientia/chap010.html" />
	<link rel="icon" type="image/png" href="/images/favicon.png" />
	</head>

	<body>
	<header>
	<div class="header-site"><a href="https://catholicsede.github.io">CatholicSede.github.io</a></div>

	<div class="header-text">Ce site promeut la foi catholique traditionnelle nécessaire pour le salut.</div>

	</br>
	</header>	

	<nav>
	<a href="/fr">Accueil</a> |
	<a href="/fr/bible/index.html">Bible</a> |
	<a href="/fr/doctrine/index.html">Doctrine</a> |
	<a href="/fr/spiritualite/index.html">Spiritualité</a> |
	<a href="/fr/apologetique/index.html">Apologétique</a> |
	<a href="/fr/liens.html">Liens</a> |
	<a href="/fr/contact.html">Contact</a> |
	<a href="/en">English</a>
	</nav>

	<article>
<p>
 > <a href="/fr/bible/index.html">Bible</a> > <a href="/fr/bible/vulgata/index.html">Biblia Vulgata</a> > <a href="/fr/bible/vulgata/vetus-testamentum/index.html">Vetus Testamentum</a> > <a href="/fr/bible/vulgata/vetus-testamentum/25-sapientia/index.html">Sapientia</a></p>
<h1>Caput 10</h1>

<hr/>

<p>1 Hæc illum, qui primus formatus est a Deo patre orbis terrarum, cum solus esset creatus, custodivit,</p>

<p>2 et eduxit illum a delicto suo, et dedit illi virtutem continendi omnia.</p>

<p>3 Ab hac ut recessit iniustus in ira sua, per iram homicidii fraterni deperiit.</p>

<p>4 Propter quem, cum aqua deleret terram, sanavit iterum sapientia, per contemptibile lignum iustum gubernans.</p>

<p>5 Hæc et in consensu nequitiæ cum se nationes contulissent, scivit iustum, et conservavit sine querela Deo, et in filii misericordia fortem custodivit.</p>

<p>6 Hæc iustum a pereuntibus impiis liberavit fugientem, descendente igne in pentapolim:</p>

<p>7 quibus in testimonium nequitiæ fumigabunda constat deserta terra, et incerto tempore fructus habentes arbores, et incredibilis animæ memoria stans figmentum salis.</p>

<p>8 Sapientiam enim prætereuntes non tantum in hoc lapsi sunt ut ignorarent bona, sed et insipientiæ suæ reliquerunt hominibus memoriam, ut in his, quæ peccaverunt, nec latere potuissent.</p>

<p>9 Sapientia autem hos, qui se observant, a doloribus liberavit.</p>

<p>10 Hæc profugum iræ fratris iustum deduxit per vias rectas, et ostendit illi regnum Dei, et dedit illi scientiam sanctorum: honestavit illum in laboribus, et complevit labores illius.</p>

<p>11 In fraude circumvenientium illum affuit illi, et honestum fecit illum.</p>

<p>12 Custodivit illum ab inimicis, et a seductoribus tutavit illum, et certamen forte dedit illi ut vinceret, et sciret quoniam omnium potentior est sapientia.</p>

<p>13 Hæc venditum iustum non dereliquit, sed a peccatoribus liberavit eum: descenditque cum illo in foveam,</p>

<p>14 et in vinculis non dereliquit illum, donec afferret illi sceptrum regni, et potentiam adversus eos, qui eum deprimebant: et mendaces ostendit, qui maculaverunt illum, et dedit illi claritatem æternam.</p>

<p>15 Hæc populum iustum, et semen sine querela liberavit a nationibus, quæ illum deprimebant.</p>

<p>16 Intravit in animam servi Dei, et stetit contra reges horrendos in portentis et signis.</p>

<p>17 Et reddidit iustis mercedem laborum suorum, et deduxit illos in via mirabili: et fuit illis in velamento diei, et in luce stellarum per noctem:</p>

<p>18 transtulit illos per Mare rubrum, et transvexit illos per aquam nimiam.</p>

<p>19 Inimicos autem illorum demersit in mare, et ab altitudine inferorum eduxit illos. Ideo iusti tulerunt spolia impiorum,</p>

<p>20 et decantaverunt Domine nomen sanctum tuum, et victricem manum tuam laudaverunt pariter:</p>

<p>21 quoniam sapientia aperuit os mutorum, et linguas infantium fecit disertas.</p>
</article>
<footer>
	Copyright &copy; 2023 <a href="https://catholicsede.github.io">CatholicSede.github.io</a>. Tous droits réservés.
</footer>
</body>
</html>

