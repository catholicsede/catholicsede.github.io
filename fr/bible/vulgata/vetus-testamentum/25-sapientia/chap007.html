<!DOCTYPE html>
<html lang="fr">
	<head>
	<meta charset="utf-8"/>
	<meta name="viewport" content="width=device-width"/>
	<title>CatholicSede</title>
	<link rel="stylesheet" href="https://catholicsede.github.io/css/style.css"/>
	<link rel="stylesheet" href="/css/style.css"/>
	<link rel="canonical" href="https://catholicsede.github.io/fr/bible/vulgata/vetus-testamentum/25-sapientia/chap007.html" />
	<link rel="icon" type="image/png" href="/images/favicon.png" />
	</head>

	<body>
	<header>
	<div class="header-site"><a href="https://catholicsede.github.io">CatholicSede.github.io</a></div>

	<div class="header-text">Ce site promeut la foi catholique traditionnelle nécessaire pour le salut.</div>

	</br>
	</header>	

	<nav>
	<a href="/fr">Accueil</a> |
	<a href="/fr/bible/index.html">Bible</a> |
	<a href="/fr/doctrine/index.html">Doctrine</a> |
	<a href="/fr/spiritualite/index.html">Spiritualité</a> |
	<a href="/fr/apologetique/index.html">Apologétique</a> |
	<a href="/fr/liens.html">Liens</a> |
	<a href="/fr/contact.html">Contact</a> |
	<a href="/en">English</a>
	</nav>

	<article>
<p>
 > <a href="/fr/bible/index.html">Bible</a> > <a href="/fr/bible/vulgata/index.html">Biblia Vulgata</a> > <a href="/fr/bible/vulgata/vetus-testamentum/index.html">Vetus Testamentum</a> > <a href="/fr/bible/vulgata/vetus-testamentum/25-sapientia/index.html">Sapientia</a></p>
<h1>Caput 7</h1>

<hr/>

<p>1 Sum quidem et ego mortalis homo, similis omnibus, et ex genere terreni illius, qui prior factus est, et in ventre matris figuratus sum caro,</p>

<p>2 decem mensium tempore coagulatus sum in sanguine, ex semine hominis, et delectamento somni conveniente.</p>

<p>3 Et ego natus accepi communem aerem, et in similiter factam decidi terram, et primam vocem similem omnibus emisi plorans.</p>

<p>4 in involumentis nutritus sum, et curis magnis.</p>

<p>5 Nemo enim ex regibus aliud habuit nativitatis initium.</p>

<p>6 Unus ergo introitus est omnibus ad vitam, et similis exitus.</p>

<p>7 Propter hoc optavi, et datus est mihi sensus: et invocavi, et venit in me spiritus sapientiæ:</p>

<p>8 et præposui illam regnis et sedibus, et divitias nihil esse duxi in comparatione illius.</p>

<p>9 nec comparavi illi lapidem pretiosum: quoniam omne aurum in comparatione illius, arena est exigua, et tamquam lutum æstimabitur argentum in conspectu illius.</p>

<p>10 Super salutem et speciem dilexi illam, et proposui pro luce habere illam: quoniam inextinguibile est lumen illius.</p>

<p>11 Venerunt autem mihi omnia bona pariter cum illa, et innumerabilis honestas per manus illius,</p>

<p>12 et lætatus sum in omnibus: quoniam antecedebat me ista sapientia, et ignorabam quoniam horum omnium mater est.</p>

<p>13 Quam sine fictione didici, et sine invidia communico, et honestatem illius non abscondo.</p>

<p>14 Infinitus enim thesaurus est hominibus: quo qui usi sunt, participes facti sunt amicitiæ Dei, propter disciplinæ dona commendati.</p>

<p>15 Mihi autem dedit Deus dicere ex sententia, et præsumere digna horum, quæ mihi dantur: quoniam ipse sapientiæ dux est, et sapientium emendator:</p>

<p>16 in manu enim illius et nos, et sermones nostri, et omnis sapientia, et operum scientia et disciplina.</p>

<p>17 Ipse enim dedit mihi horum, quæ sunt, scientiam veram: ut sciam dispositionem orbis terrarum, et virtutes elementorum,</p>

<p>18 initium, et consummationem, et medietatem temporum, vicissitudinum permutationes, et commutationes temporum,</p>

<p>19 anni cursus, et stellarum dispositiones,</p>

<p>20 naturas animalium, et iras bestiarum, vim ventorum, et cogitationes hominum, differentias virgultorum, et virtutes radicum,</p>

<p>21 et quæcumque sunt absconsa et improvisa, didici: omnium enim artifex docuit me sapientia.</p>

<p>22 est enim in illa spiritus intelligentiæ, sanctus, unicus, multiplex, subtilis, disertus, mobilis, incoinquinatus, certus, suavis, amans bonum, acutus, quem nihil vetat, benefaciens,</p>

<p>23 humanus, benignus, stabilis, certus, securus, omnem habens virtutem, omnia prospiciens, et qui capiat omnes spiritus: intelligibilis, mundus, subtilis.</p>

<p>24 Omnibus enim mobilibus mobilior est sapientia: attingit autem ubique propter suam munditiam.</p>

<p>25 Vapor est enim virtutis Dei, et emanatio quædam est claritatis omnipotentis Dei sincera: et ideo nihil inquinatum in eam incurrit.</p>

<p>26 candor est enim lucis æternæ, et speculum sine macula Dei maiestatis, et imago bonitatis illius.</p>

<p>27 Et cum sit una, omnia potest: et in se permanens omnia innovat, et per nationes in animas sanctas se transfert, amicos Dei et prophetas constituit.</p>

<p>28 Neminem enim diligit Deus, nisi eum, qui cum sapientia inhabitat.</p>

<p>29 Est enim hæc speciosior sole, et super omnem dispositionem stellarum, luci comparata invenitur prior.</p>

<p>30 Illi enim succedit nox, sapientiam autem non vincit malitia.</p>
</article>
<footer>
	Copyright &copy; 2023 <a href="https://catholicsede.github.io">CatholicSede.github.io</a>. Tous droits réservés.
</footer>
</body>
</html>

