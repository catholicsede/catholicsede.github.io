<!DOCTYPE html>
<html lang="fr">
	<head>
	<meta charset="utf-8"/>
	<meta name="viewport" content="width=device-width"/>
	<title>CatholicSede</title>
	<link rel="stylesheet" href="https://catholicsede.github.io/css/style.css"/>
	<link rel="stylesheet" href="/css/style.css"/>
	<link rel="canonical" href="https://catholicsede.github.io/fr/bible/vulgata/vetus-testamentum/14-2-paralipomenon/chap007.html" />
	<link rel="icon" type="image/png" href="/images/favicon.png" />
	</head>

	<body>
	<header>
	<div class="header-site"><a href="https://catholicsede.github.io">CatholicSede.github.io</a></div>

	<div class="header-text">Ce site promeut la foi catholique traditionnelle nécessaire pour le salut.</div>

	</br>
	</header>	

	<nav>
	<a href="/fr">Accueil</a> |
	<a href="/fr/bible/index.html">Bible</a> |
	<a href="/fr/doctrine/index.html">Doctrine</a> |
	<a href="/fr/spiritualite/index.html">Spiritualité</a> |
	<a href="/fr/apologetique/index.html">Apologétique</a> |
	<a href="/fr/liens.html">Liens</a> |
	<a href="/fr/contact.html">Contact</a> |
	<a href="/en">English</a>
	</nav>

	<article>
<p>
 > <a href="/fr/bible/index.html">Bible</a> > <a href="/fr/bible/vulgata/index.html">Biblia Vulgata</a> > <a href="/fr/bible/vulgata/vetus-testamentum/index.html">Vetus Testamentum</a> > <a href="/fr/bible/vulgata/vetus-testamentum/14-2-paralipomenon/index.html">2 Paralipomenon</a></p>
<h1>Caput 7</h1>

<hr/>

<p>1 Cumque complesset Salomon fundens preces, ignis descendit de cælo, et devoravit holocausta et victimas: et maiestas Domini implevit domum.</p>

<p>2 Nec poterant sacerdotes ingredi templum Domini, eo quod implesset maiestas Domini templum Domini.</p>

<p>3 Sed et omnes filii Israel videbant descendentem ignem, et gloriam Domini super domum: et corruentes proni in terram super pavimentum stratum lapide, adoraverunt, et laudaverunt Dominum: Quoniam bonus, quoniam in sæculum misericordia eius.</p>

<p>4 Rex autem, et omnis populus immolabant victimas coram Domino.</p>

<p>5 Mactavit igitur rex Salomon hostias, boum vigintiduo millia, arietum centum viginti millia: et dedicavit domum Dei rex, et universus populus.</p>

<p>6 Sacerdotes autem stabant in officiis suis: et Levitæ in organis carminum Domini, quæ fecit David rex ad laudandum Dominum: Quoniam in æternum misericordia eius, hymnos David canentes per manus suas: porro Sacerdotes canebant tubis ante eos, cunctusque Israel stabat.</p>

<p>7 Sanctificavit quoque Salomon medium atrii ante templum Domini: obtulerat enim ibi holocausta et adipes pacificorum: quia altare æneum, quod fecerat, non poterat sustinere holocausta et sacrificia et adipes.</p>

<p>8 Fecit ergo Salomon sollemnitatem in tempore illo septem diebus, et omnis Israel cum eo, ecclesia magna valde, ab introitu Emath usque ad Torrentem Ægypti.</p>

<p>9 Fecitque die octavo collectam, eo quod dedicasset altare septem diebus, et sollemnitatem celebrasset diebus septem.</p>

<p>10 Igitur in die vigesimo tertio mensis septimi dimisit populos ad tabernacula sua, lætantes atque gaudentes super bono, quod fecerat Dominus Davidi, et Salomoni, et Israeli populo suo.</p>

<p>11 Complevitque Salomon domum Domini, et domum regis, et omnia quæ disposuerat in corde suo, ut faceret in domo Domini, et in domo sua, et prosperatus est.</p>

<p>12 Apparuit autem ei Dominus nocte, et ait: Audivi orationem tuam, et elegi locum istum mihi in domum sacrificii.</p>

<p>13 Si clausero cælum, et pluvia non fluxerit, et mandavero et præcepero locustæ, ut devoret terram, et misero pestilentiam in populum meum:</p>

<p>14 conversus autem populus meus, super quos invocatum est nomen meum, deprecatus me fuerit, et exquisierit faciem meam, et egerit pœnitentiam a viis suis pessimis: et ego exaudiam de cælo, et propitius ero peccatis eorum, et sanabo terram eorum.</p>

<p>15 Oculi quoque mei erunt aperti, et aures meæ erectæ ad orationem eius, qui in loco isto oraverit.</p>

<p>16 Elegi enim, et sanctificavi locum istum, ut sit nomen meum ibi in sempiternum, et permaneant oculi mei, et cor meum ibi cunctis diebus.</p>

<p>17 Tu quoque si ambulaveris coram me, sicut ambulaverit David pater tuus, et feceris iuxta omnia, quæ præcepi tibi, et iustitias meas iudiciaque servaveris:</p>

<p>18 suscitabo thronum regni tui, sicut pollicitus sum David patri tuo, dicens: Non auferetur de stirpe tua vir, qui sit princeps in Israel.</p>

<p>19 Si autem aversi fueritis, et dereliqueritis iustitias meas, et præcepta mea, quæ proposui vobis, et abeuntes servieritis diis alienis, et adoraveritis eos,</p>

<p>20 evellam vos de terra mea, quam dedi vobis: et domum hanc, quam sanctificavi nomini meo, proiiciam a facie mea, et tradam eam in parabolam, et in exemplum cunctis populis.</p>

<p>21 Et domus ista erit in proverbium universis transeuntibus, et dicent stupentes: Quare fecit Dominus sic terræ huic, et domui huic?</p>

<p>22 Respondebuntque: Quia dereliquerunt Dominum Deum patrum suorum, qui eduxit eos de Terra Ægypti, et apprehenderunt deos alienos, et adoraverunt eos, et coluerunt: idcirco venerunt super eos universa hæc mala.</p>
</article>
<hr>
<footer>
	Copyright &copy; 2023 <a href="https://catholicsede.github.io">CatholicSede.github.io</a>. Tous droits réservés.
</footer>
</body>
</html>

