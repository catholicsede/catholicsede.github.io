<!DOCTYPE html>
<html lang="fr">
	<head>
	<meta charset="utf-8"/>
	<meta name="viewport" content="width=device-width"/>
	<title>CatholicSede</title>
	<link rel="stylesheet" href="https://catholicsede.github.io/css/style.css"/>
	<link rel="stylesheet" href="/css/style.css"/>
	<link rel="canonical" href="https://catholicsede.github.io/fr/bible/vulgata/vetus-testamentum/20-job/chap021.html" />
	<link rel="icon" type="image/png" href="/images/favicon.png" />
	</head>

	<body>
	<header>
	<div class="header-site"><a href="https://catholicsede.github.io">CatholicSede.github.io</a></div>

	<div class="header-text">Ce site promeut la foi catholique traditionnelle nécessaire pour le salut.</div>

	</br>
	</header>	

	<nav>
	<a href="/fr">Accueil</a> |
	<a href="/fr/bible/index.html">Bible</a> |
	<a href="/fr/doctrine/index.html">Doctrine</a> |
	<a href="/fr/spiritualite/index.html">Spiritualité</a> |
	<a href="/fr/apologetique/index.html">Apologétique</a> |
	<a href="/fr/liens.html">Liens</a> |
	<a href="/fr/contact.html">Contact</a> |
	<a href="/en">English</a>
	</nav>

	<article>
<p>
 > <a href="/fr/bible/index.html">Bible</a> > <a href="/fr/bible/vulgata/index.html">Biblia Vulgata</a> > <a href="/fr/bible/vulgata/vetus-testamentum/index.html">Vetus Testamentum</a> > <a href="/fr/bible/vulgata/vetus-testamentum/20-job/index.html">Job</a></p>
<h1>Caput 21</h1>

<hr/>

<p>1 Respondens autem Iob, dixit:</p>

<p>2 Audite quæso sermones meos, et agite pœnitentiam.</p>

<p>3 Sustinete me, et ego loquar, et post mea, si videbitur, verba ridete.</p>

<p>4 Numquid contra hominem disputatio mea est, ut merito non debeam contristari?</p>

<p>5 Attendite me, et obstupescite, et superponite digitum ori vestro:</p>

<p>6 Et ego quando recordatus fuero, pertimesco, et concutit carnem meam tremor.</p>

<p>7 Quare ergo impii vivunt, sublevati sunt, confortatique divitiis?</p>

<p>8 Semen eorum permanet coram eis, propinquorum turba, et nepotum in conspectu eorum.</p>

<p>9 Domus eorum securæ sunt et pacatæ, et non est virga Dei super illos.</p>

<p>10 Bos eorum concepit, et non abortivit: vacca peperit, et non est privata fœtu suo.</p>

<p>11 Egrediuntur quasi greges parvuli eorum, et infantes eorum exultant lusibus.</p>

<p>12 Tenent tympanum, et citharam, et gaudent ad sonitum organi.</p>

<p>13 Ducunt in bonis dies suos, et in puncto ad inferna descendunt.</p>

<p>14 Qui dixerunt Deo: Recede a nobis, et scientiam viarum tuarum nolumus.</p>

<p>15 Quis est Omnipotens, ut serviamus ei? et quid nobis prodest si oraverimus illum?</p>

<p>16 Verumtamen quia non sunt in manu eorum bona sua, consilium impiorum longe sit a me.</p>

<p>17 Quoties lucerna impiorum extinguetur, et superveniet eis inundatio, et dolores dividet furoris sui?</p>

<p>18 Erunt sicut paleæ ante faciem venti, et sicut favilla quam turbo dispergit.</p>

<p>19 Deus servabit filiis illius dolorem patris: et cum reddiderit, tunc sciet.</p>

<p>20 Videbunt oculi eius interfectionem suam, et de furore Omnipotentis bibet.</p>

<p>21 Quid enim ad eum pertinet de domo sua post se? et si numerus mensium eius dimidietur?</p>

<p>22 Numquid Deus docebit quispiam scientiam, qui excelsos iudicat?</p>

<p>23 Iste moritur robustus et sanus, dives et felix.</p>

<p>24 Viscera eius plena sunt adipe, et medullis ossa illius irrigantur:</p>

<p>25 Alius vero moritur in amaritudine animæ absque ullis opibus:</p>

<p>26 Et tamen simul in pulvere dormient, et vermes operient eos.</p>

<p>27 Certe novi cogitationes vestras, et sententias contra me iniquas.</p>

<p>28 Dicitis enim: Ubi est domus principis? et ubi tabernacula impiorum?</p>

<p>29 Interrogate quemlibet de viatoribus, et hæc eadem illum intelligere cognoscetis:</p>

<p>30 Quia in diem perditionis servatur malus, et ad diem furoris ducetur.</p>

<p>31 Quis arguet coram eo viam eius? et quæ fecit, quis reddet illi?</p>

<p>32 Ipse ad sepulchra ducetur, et in congerie mortuorum vigilabit.</p>

<p>33 Dulcis fuit glareis Cocyti, et post se omnem hominem trahet, et ante se innumerabiles.</p>

<p>34 Quomodo igitur consolamini me frustra, cum responsio vestra repugnare ostensa sit veritati?</p>
</article>
<hr>
<footer>
	Copyright &copy; 2023 <a href="https://catholicsede.github.io">CatholicSede.github.io</a>. Tous droits réservés.
</footer>
</body>
</html>

