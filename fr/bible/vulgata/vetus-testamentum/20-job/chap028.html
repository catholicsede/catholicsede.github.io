<!DOCTYPE html>
<html lang="fr">
	<head>
	<meta charset="utf-8"/>
	<meta name="viewport" content="width=device-width"/>
	<title>CatholicSede</title>
	<link rel="stylesheet" href="https://catholicsede.github.io/css/style.css"/>
	<link rel="stylesheet" href="/css/style.css"/>
	<link rel="canonical" href="https://catholicsede.github.io/fr/bible/vulgata/vetus-testamentum/20-job/chap028.html" />
	<link rel="icon" type="image/png" href="/images/favicon.png" />
	</head>

	<body>
	<header>
	<div class="header-site"><a href="https://catholicsede.github.io">CatholicSede.github.io</a></div>

	<div class="header-text">Ce site promeut la foi catholique traditionnelle nécessaire pour le salut.</div>

	</br>
	</header>	

	<nav>
	<a href="/fr">Accueil</a> |
	<a href="/fr/bible/index.html">Bible</a> |
	<a href="/fr/doctrine/index.html">Doctrine</a> |
	<a href="/fr/spiritualite/index.html">Spiritualité</a> |
	<a href="/fr/apologetique/index.html">Apologétique</a> |
	<a href="/fr/liens.html">Liens</a> |
	<a href="/fr/contact.html">Contact</a> |
	<a href="/en">English</a>
	</nav>

	<article>
<p>
 > <a href="/fr/bible/index.html">Bible</a> > <a href="/fr/bible/vulgata/index.html">Biblia Vulgata</a> > <a href="/fr/bible/vulgata/vetus-testamentum/index.html">Vetus Testamentum</a> > <a href="/fr/bible/vulgata/vetus-testamentum/20-job/index.html">Job</a></p>
<h1>Caput 28</h1>

<hr/>

<p>1 Habet argentum, venarum suarum principia: et auro locus est, in quo conflatur.</p>

<p>2 Ferrum de terra tollitur: et lapis solutus calore, in æs vertitur.</p>

<p>3 Tempus posuit tenebris, et universorum finem ipse considerat, lapidem quoque caliginis, et umbram mortis.</p>

<p>4 Dividit torrens a populo peregrinante, eos, quos oblitus est pes egentis hominis, et invios.</p>

<p>5 Terra, de qua oriebatur panis in loco suo, igni subversa est.</p>

<p>6 Locus sapphiri lapides eius, et glebæ illius aurum.</p>

<p>7 Semitam ignoravit avis, nec intuitus est eam oculus vulturis.</p>

<p>8 Non calcaverunt eam filii institorum, nec pertransivit per eam leæna.</p>

<p>9 Ad silicem extendit manum suam, subvertit a radicibus montes.</p>

<p>10 In petris rivos excidit, et omne pretiosum vidit oculus eius.</p>

<p>11 Profunda quoque fluviorum scrutatus est, et abscondita in lucem produxit.</p>

<p>12 Sapientia vero ubi invenitur? et quis est locus intelligentiæ?</p>

<p>13 Nescit homo pretium eius, nec invenitur in terra suaviter viventium.</p>

<p>14 Abyssus dicit: Non est in me: et mare loquitur: Non est mecum.</p>

<p>15 Non dabitur aurum obrizum pro ea, nec appendetur argentum in commutatione eius.</p>

<p>16 Non conferetur tinctis Indiæ coloribus, nec lapidi sardonycho pretiosissimo, vel sapphiro.</p>

<p>17 Non adæquabitur ei aurum vel vitrum, nec commutabuntur pro ea vasa auri:</p>

<p>18 Excelsa et eminentia non memorabuntur comparatione eius: trahitur autem sapientia de occultis.</p>

<p>19 Non adæquabitur ei topazius de Æthiopia, nec tincturæ mundissimæ componetur.</p>

<p>20 Unde ergo sapientia venit? et quis est locus intelligentiæ?</p>

<p>21 Abscondita est ab oculis omnium viventium, volucres quoque cæli latet.</p>

<p>22 Perditio et mors dixerunt: Auribus nostris audivimus famam eius.</p>

<p>23 Deus intelligit viam eius, et ipse novit locum illius.</p>

<p>24 Ipse enim fines mundi intuetur: et omnia, quæ sub cælo sunt, respicit.</p>

<p>25 Qui fecit ventis pondus, et aquas appendit in mensura.</p>

<p>26 Quando ponebat pluviis legem, et viam procellis sonantibus:</p>

<p>27 Tunc vidit illam, et enarravit, et præparavit, et investigavit.</p>

<p>28 Et dixit homini: Ecce timor Domini, ipsa est sapientia: et recedere a malo, intelligentia.</p>
</article>
<footer>
	Copyright &copy; 2023 <a href="https://catholicsede.github.io">CatholicSede.github.io</a>. Tous droits réservés.
</footer>
</body>
</html>

