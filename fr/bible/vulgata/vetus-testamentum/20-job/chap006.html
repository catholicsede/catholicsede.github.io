<!DOCTYPE html>
<html lang="fr">
	<head>
	<meta charset="utf-8"/>
	<meta name="viewport" content="width=device-width"/>
	<title>CatholicSede</title>
	<link rel="stylesheet" href="https://catholicsede.github.io/css/style.css"/>
	<link rel="stylesheet" href="/css/style.css"/>
	<link rel="canonical" href="https://catholicsede.github.io/fr/bible/vulgata/vetus-testamentum/20-job/chap006.html" />
	<link rel="icon" type="image/png" href="/images/favicon.png" />
	</head>

	<body>
	<header>
	<div class="header-site"><a href="https://catholicsede.github.io">CatholicSede.github.io</a></div>

	<div class="header-text">Ce site promeut la foi catholique traditionnelle nécessaire pour le salut.</div>

	</br>
	</header>	

	<nav>
	<a href="/fr">Accueil</a> |
	<a href="/fr/bible/index.html">Bible</a> |
	<a href="/fr/doctrine/index.html">Doctrine</a> |
	<a href="/fr/spiritualite/index.html">Spiritualité</a> |
	<a href="/fr/apologetique/index.html">Apologétique</a> |
	<a href="/fr/liens.html">Liens</a> |
	<a href="/fr/contact.html">Contact</a> |
	<a href="/en">English</a>
	</nav>

	<article>
<p>
 > <a href="/fr/bible/index.html">Bible</a> > <a href="/fr/bible/vulgata/index.html">Biblia Vulgata</a> > <a href="/fr/bible/vulgata/vetus-testamentum/index.html">Vetus Testamentum</a> > <a href="/fr/bible/vulgata/vetus-testamentum/20-job/index.html">Job</a></p>
<h1>Caput 6</h1>

<hr/>

<p>1 Respondens autem Iob, dixit:</p>

<p>2 Utinam appenderentur peccata mea, quibus iram merui: et calamitas, quam patior, in statera.</p>

<p>3 Quasi arena maris hæc gravior appareret: unde et verba mea dolore sunt plena:</p>

<p>4 Quia sagittæ Domini in me sunt, quarum indignatio ebibit spiritum meum, et terrores Domini militant contra me.</p>

<p>5 Numquid rugiet onager cum habuerit herbam? aut mugiet bos cum ante præsepe plenum steterit?</p>

<p>6 Aut poterit comedi insulsum, quod non est sale conditum? aut potest aliquis gustare, quod gustatum affert mortem?</p>

<p>7 Quæ prius nolebat tangere anima mea, nunc præ angustia, cibi mei sunt.</p>

<p>8 Quis det ut veniat petitio mea: et quod expecto, tribuat mihi Deus?</p>

<p>9 Et qui cœpit, ipse me conterat: solvat manum suam, et succidat me?</p>

<p>10 Et hæc mihi sit consolatio ut affligens me dolore, non parcat, nec contradicam sermonibus Sancti.</p>

<p>11 Quæ est enim fortitudo mea ut sustineam? aut quis finis meus, ut patienter agam?</p>

<p>12 Nec fortitudo lapidum fortitudo mea, nec caro mea ænea est.</p>

<p>13 Ecce, non est auxilium mihi in me, et necessarii quoque mei recesserunt a me.</p>

<p>14 Qui tollit ab amico suo misericordiam, timorem Domini derelinquit.</p>

<p>15 Fratres mei præterierunt me, sicut torrens qui raptim transit in convallibus.</p>

<p>16 Qui timent pruinam, irruet super eos nix.</p>

<p>17 Tempore, quo fuerint dissipati, peribunt: et ut incaluerit, solventur de loco suo.</p>

<p>18 Involutæ sunt semitæ gressuum eorum: ambulabunt in vacuum, et peribunt.</p>

<p>19 Considerate semitas Thema, itinera Saba, et expectate paulisper.</p>

<p>20 Confusi sunt, quia speravi: venerunt quoque usque ad me, et pudore cooperti sunt.</p>

<p>21 Nunc venistis: et modo videntes plagam meam timetis.</p>

<p>22 Numquid dixi: Afferte mihi, et de substantia vestra donate mihi?</p>

<p>23 Vel, Liberate me de manu hostis, et de manu robustorum eruite me?</p>

<p>24 Docete me, et ego tacebo: et siquid forte ignoravi, instruite me.</p>

<p>25 Quare detraxistis sermonibus veritatis, cum e vobis nullus sit qui possit arguere me?</p>

<p>26 Ad increpandum tantum eloquia concinnatis, et in ventum verba profertis.</p>

<p>27 Super pupillum irruitis, et subvertere nitimini amicum vestrum.</p>

<p>28 Verumtamen quod cœpistis explete: præbete aurem, et videte an mentiar.</p>

<p>29 Respondete obsecro absque contentione: et loquentes id quod iustum est, iudicate.</p>

<p>30 Et non invenietis in lingua mea iniquitatem, nec in faucibus meis stultitia personabit.</p>
</article>
<footer>
	Copyright &copy; 2023 <a href="https://catholicsede.github.io">CatholicSede.github.io</a>. Tous droits réservés.
</footer>
</body>
</html>

