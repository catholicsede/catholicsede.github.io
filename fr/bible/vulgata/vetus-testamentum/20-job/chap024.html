<!DOCTYPE html>
<html lang="fr">
	<head>
	<meta charset="utf-8"/>
	<meta name="viewport" content="width=device-width"/>
	<title>CatholicSede</title>
	<link rel="stylesheet" href="https://catholicsede.github.io/css/style.css"/>
	<link rel="stylesheet" href="/css/style.css"/>
	<link rel="canonical" href="https://catholicsede.github.io/fr/bible/vulgata/vetus-testamentum/20-job/chap024.html" />
	<link rel="icon" type="image/png" href="/images/favicon.png" />
	</head>

	<body>
	<header>
	<div class="header-site"><a href="https://catholicsede.github.io">CatholicSede.github.io</a></div>

	<div class="header-text">Ce site promeut la foi catholique traditionnelle nécessaire pour le salut.</div>

	</br>
	</header>	

	<nav>
	<a href="/fr">Accueil</a> |
	<a href="/fr/bible/index.html">Bible</a> |
	<a href="/fr/doctrine/index.html">Doctrine</a> |
	<a href="/fr/spiritualite/index.html">Spiritualité</a> |
	<a href="/fr/apologetique/index.html">Apologétique</a> |
	<a href="/fr/liens.html">Liens</a> |
	<a href="/fr/contact.html">Contact</a> |
	<a href="/en">English</a>
	</nav>

	<article>
<p>
 > <a href="/fr/bible/index.html">Bible</a> > <a href="/fr/bible/vulgata/index.html">Biblia Vulgata</a> > <a href="/fr/bible/vulgata/vetus-testamentum/index.html">Vetus Testamentum</a> > <a href="/fr/bible/vulgata/vetus-testamentum/20-job/index.html">Job</a></p>
<h1>Caput 24</h1>

<hr/>

<p>1 Ab Omnipotente non sunt abscondita tempora: qui autem noverunt eum, ignorant dies illius.</p>

<p>2 Alii terminos transtulerunt, diripuerunt greges, et paverunt eos.</p>

<p>3 Asinum pupillorum abegerunt, et abstulerunt pro pignore bovem viduæ.</p>

<p>4 Subverterunt pauperum viam, et oppresserunt pariter mansuetos terræ.</p>

<p>5 Alii quasi onagri in deserto egrediuntur ad opus suum: vigilantes ad prædam, præparant panem liberis.</p>

<p>6 Agrum non suum demetunt: et vineam eius, quem vi oppresserint, vindemiant.</p>

<p>7 Nudos dimittunt homines, indumenta tollentes, quibus non est operimentum in frigore:</p>

<p>8 Quos imbres montium rigant: et non habentes velamen, amplexantur lapides.</p>

<p>9 Vim fecerunt deprædantes pupillos, et vulgum pauperem spoliaverunt.</p>

<p>10 Nudis et incedentibus absque vestitu, et esurientibus tulerunt spicas.</p>

<p>11 Inter acervos eorum meridiati sunt, qui calcatis torcularibus sitiunt.</p>

<p>12 De civitatibus fecerunt viros gemere, et anima vulneratorum clamavit, et Deus inultum abire non patitur.</p>

<p>13 Ipsi fuerunt rebelles lumini, nescierunt vias eius, nec reversi sunt per semitas eius.</p>

<p>14 Mane primo consurgit homicida, interficit egenum et pauperem: per noctem vero erit quasi fur.</p>

<p>15 Oculus adulteri observat caliginem, dicens: Non me videbit oculus: et operiet vultum suum.</p>

<p>16 Perfodit in tenebris domos, sicut in die condixerant sibi, et ignoraverunt lucem.</p>

<p>17 Si subito apparuerit aurora, arbitrantur umbram mortis: et sic in tenebris quasi in luce ambulant.</p>

<p>18 Levis est super faciem aquæ: maledicta sit pars eius in terra, nec ambulet per viam vinearum.</p>

<p>19 Ad nimium calorem transeat ab aquis nivium, et usque ad inferos peccatum illius.</p>

<p>20 Obliviscatur eius misericordia: dulcedo illius vermes: non sit in recordatione, sed conteratur quasi lignum infructuosum.</p>

<p>21 Pavit enim sterilem, quæ non parit, et viduæ bene non fecit.</p>

<p>22 Detraxit fortes in fortitudine sua: et cum steterit, non credet vitæ suæ.</p>

<p>23 Dedit ei Deus locum pœnitentiæ, et ille abutitur eo in superbiam: oculi autem eius sunt in viis illius.</p>

<p>24 Elevati sunt ad modicum, et non subsistent, et humiliabuntur sicut omnia, et auferentur, et sicut summitates spicarum conterentur.</p>

<p>25 Quod si non est ita, quis me potest arguere esse mentitum, et ponere ante Deum verba mea?</p>
</article>
<footer>
	Copyright &copy; 2023 <a href="https://catholicsede.github.io">CatholicSede.github.io</a>. Tous droits réservés.
</footer>
</body>
</html>

