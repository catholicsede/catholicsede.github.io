<!DOCTYPE html>
<html lang="fr">
	<head>
	<meta charset="utf-8"/>
	<meta name="viewport" content="width=device-width"/>
	<title>CatholicSede</title>
	<link rel="stylesheet" href="https://catholicsede.github.io/css/style.css"/>
	<link rel="stylesheet" href="/css/style.css"/>
	<link rel="canonical" href="https://catholicsede.github.io/fr/bible/vulgata/vetus-testamentum/20-job/chap033.html" />
	<link rel="icon" type="image/png" href="/images/favicon.png" />
	</head>

	<body>
	<header>
	<div class="header-site"><a href="https://catholicsede.github.io">CatholicSede.github.io</a></div>

	<div class="header-text">Ce site promeut la foi catholique traditionnelle nécessaire pour le salut.</div>

	</br>
	</header>	

	<nav>
	<a href="/fr">Accueil</a> |
	<a href="/fr/bible/index.html">Bible</a> |
	<a href="/fr/doctrine/index.html">Doctrine</a> |
	<a href="/fr/spiritualite/index.html">Spiritualité</a> |
	<a href="/fr/apologetique/index.html">Apologétique</a> |
	<a href="/fr/liens.html">Liens</a> |
	<a href="/fr/contact.html">Contact</a> |
	<a href="/en">English</a>
	</nav>

	<article>
<p>
 > <a href="/fr/bible/index.html">Bible</a> > <a href="/fr/bible/vulgata/index.html">Biblia Vulgata</a> > <a href="/fr/bible/vulgata/vetus-testamentum/index.html">Vetus Testamentum</a> > <a href="/fr/bible/vulgata/vetus-testamentum/20-job/index.html">Job</a></p>
<h1>Caput 33</h1>

<hr/>

<p>1 Audi igitur Iob eloquia mea, et omnes sermones meos ausculta.</p>

<p>2 Ecce aperui os meum, loquatur lingua mea in faucibus meis.</p>

<p>3 Simplici corde meo sermones mei, et sententiam puram labia mea loquentur.</p>

<p>4 Spiritus Dei fecit me, et spiraculum Omnipotentis vivificavit me.</p>

<p>5 Si potes, responde mihi, et adversus faciem meam consiste.</p>

<p>6 Ecce, et me sicut et te fecit Deus, et de eodem luto ego quoque formatus sum.</p>

<p>7 Verumtamen miraculum meum non te terreat, et eloquentia mea non sit tibi gravis.</p>

<p>8 Dixisti ergo in auribus meis, et vocem verborum tuorum audivi:</p>

<p>9 Mundus sum ego, et absque delicto: immaculatus, et non est iniquitas in me.</p>

<p>10 Quia querelas in me reperit, ideo arbitratus est me inimicum sibi.</p>

<p>11 Posuit in nervo pedes meos, custodivit omnes semitas meas.</p>

<p>12 Hoc est ergo, in quo non es iustificatus: respondebo tibi, quia maior sit Deus homine.</p>

<p>13 Adversus eum contendis quod non ad omnia verba responderit tibi?</p>

<p>14 Semel loquitur Deus, et secundo idipsum non repetit.</p>

<p>15 Per somnium in visione nocturna, quando irruit sopor super homines, et dormiunt in lectulo:</p>

<p>16 Tunc aperit aures virorum, et erudiens eos instruit disciplina,</p>

<p>17 Ut avertat hominem ab his, quæ facit, et liberet eum de superbia:</p>

<p>18 Eruens animam eius a corruptione: et vitam illius, ut non transeat in gladium.</p>

<p>19 Increpat quoque per dolorem in lectulo, et omnia ossa eius marcescere facit.</p>

<p>20 Abominabilis ei fit in vita sua panis, et animæ illius cibus ante desiderabilis.</p>

<p>21 Tabescet caro eius, et ossa, quæ tecta fuerant, nudabuntur.</p>

<p>22 Appropinquavit corruptioni anima eius, et vita illius mortiferis.</p>

<p>23 Si fuerit pro eo Angelus loquens, unus de millibus, ut annunciet hominis æquitatem:</p>

<p>24 Miserebitur eius, et dicet: Libera eum, ut non descendat in corruptionem: inveni in quo ei propitier.</p>

<p>25 Consumpta est caro eius a suppliciis, revertatur ad dies adolescentiæ suæ.</p>

<p>26 Deprecabitur Deum, et placabilis ei erit: et videbit faciem eius in iubilo, et reddet homini iustitiam suam.</p>

<p>27 Respiciet homines, et dicet: Peccavi, et vere deliqui, et, ut eram dignus, non recepi.</p>

<p>28 Liberavit animam suam ne pergeret in interitum, sed vivens lucem videret.</p>

<p>29 Ecce, hæc omnia operatur Deus tribus vicibus per singulos.</p>

<p>30 Ut revocet animas eorum a corruptione, et illuminet luce viventium.</p>

<p>31 Attende Iob, et audi me: et tace, dum loquor.</p>

<p>32 Si autem habes quod loquaris, responde mihi, loquere: volo enim, te apparere iustum.</p>

<p>33 Quod si non habes, audi me: tace, et docebo te sapientiam.</p>
</article>
<hr>
<footer>
	Copyright &copy; 2023 <a href="https://catholicsede.github.io">CatholicSede.github.io</a>. Tous droits réservés.
</footer>
</body>
</html>

