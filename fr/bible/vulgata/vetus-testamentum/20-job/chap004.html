<!DOCTYPE html>
<html lang="fr">
	<head>
	<meta charset="utf-8"/>
	<meta name="viewport" content="width=device-width"/>
	<title>CatholicSede</title>
	<link rel="stylesheet" href="https://catholicsede.github.io/css/style.css"/>
	<link rel="stylesheet" href="/css/style.css"/>
	<link rel="canonical" href="https://catholicsede.github.io/fr/bible/vulgata/vetus-testamentum/20-job/chap004.html" />
	<link rel="icon" type="image/png" href="/images/favicon.png" />
	</head>

	<body>
	<header>
	<div class="header-site"><a href="https://catholicsede.github.io">CatholicSede.github.io</a></div>

	<div class="header-text">Ce site promeut la foi catholique traditionnelle nécessaire pour le salut.</div>

	</br>
	</header>	

	<nav>
	<a href="/fr">Accueil</a> |
	<a href="/fr/bible/index.html">Bible</a> |
	<a href="/fr/doctrine/index.html">Doctrine</a> |
	<a href="/fr/spiritualite/index.html">Spiritualité</a> |
	<a href="/fr/apologetique/index.html">Apologétique</a> |
	<a href="/fr/liens.html">Liens</a> |
	<a href="/fr/contact.html">Contact</a> |
	<a href="/en">English</a>
	</nav>

	<article>
<p>
 > <a href="/fr/bible/index.html">Bible</a> > <a href="/fr/bible/vulgata/index.html">Biblia Vulgata</a> > <a href="/fr/bible/vulgata/vetus-testamentum/index.html">Vetus Testamentum</a> > <a href="/fr/bible/vulgata/vetus-testamentum/20-job/index.html">Job</a></p>
<h1>Caput 4</h1>

<hr/>

<p>1 Respondens autem Eliphaz Themanites, dixit:</p>

<p>2 Si cœperimus loqui tibi, forsitan moleste accipies, sed conceptum sermonem tenere quis poterit?</p>

<p>3 Ecce docuisti multos, et manus lassas roborasti:</p>

<p>4 Vacillantes confirmaverunt sermones tui, et genua trementia confortasti:</p>

<p>5 Nunc autem venit super te plaga, et defecisti: tetigit te, et conturbatus es.</p>

<p>6 Ubi est timor tuus, fortitudo tua, patientia tua, et perfectio viarum tuarum?</p>

<p>7 Recordare obsecro te, quis umquam innocens periit? aut quando recti deleti sunt?</p>

<p>8 Quin potius vidi eos, qui operantur iniquitatem, et seminant dolores, et metunt eos,</p>

<p>9 Flante Deo perisse, et spiritu iræ eius esse consumptos:</p>

<p>10 Rugitus leonis, et vox leænæ, et dentes catulorum leonum contriti sunt.</p>

<p>11 Tigris periit, eo quod non haberet prædam, et catuli leonis dissipati sunt.</p>

<p>12 Porro ad me dictum est verbum absconditum, et quasi furtive suscepit auris mea venas susurri eius.</p>

<p>13 In horrore visionis nocturnæ, quando solet sopor occupare homines,</p>

<p>14 Pavor tenuit me, et tremor, et omnia ossa mea perterrita sunt:</p>

<p>15 Et cum spiritus me præsente transiret, inhorruerunt pili carnis meæ.</p>

<p>16 Stetit quidam, cuius non agnoscebam vultum, imago coram oculis meis, et vocem quasi auræ lenis audivi.</p>

<p>17 Numquid homo, Dei comparatione iustificabitur, aut factore suo purior erit vir?</p>

<p>18 Ecce qui serviunt ei, non sunt stabiles, et in angelis suis reperit pravitatem:</p>

<p>19 Quanto magis hi qui habitant domos luteas, qui terrenum habent fundamentum, consumentur velut a tinea?</p>

<p>20 De mane usque ad vesperam succidentur: et quia nullus intelligit, in æternum peribunt.</p>

<p>21 Qui autem reliqui fuerint, auferentur ex eis: morientur, et non in sapientia.</p>
</article>
<footer>
	Copyright &copy; 2023 <a href="https://catholicsede.github.io">CatholicSede.github.io</a>. Tous droits réservés.
</footer>
</body>
</html>

