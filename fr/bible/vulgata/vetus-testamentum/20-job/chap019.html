<!DOCTYPE html>
<html lang="fr">
	<head>
	<meta charset="utf-8"/>
	<meta name="viewport" content="width=device-width"/>
	<title>CatholicSede</title>
	<link rel="stylesheet" href="https://catholicsede.github.io/css/style.css"/>
	<link rel="stylesheet" href="/css/style.css"/>
	<link rel="canonical" href="https://catholicsede.github.io/fr/bible/vulgata/vetus-testamentum/20-job/chap019.html" />
	<link rel="icon" type="image/png" href="/images/favicon.png" />
	</head>

	<body>
	<header>
	<div class="header-site"><a href="https://catholicsede.github.io">CatholicSede.github.io</a></div>

	<div class="header-text">Ce site promeut la foi catholique traditionnelle nécessaire pour le salut.</div>

	</br>
	</header>	

	<nav>
	<a href="/fr">Accueil</a> |
	<a href="/fr/bible/index.html">Bible</a> |
	<a href="/fr/doctrine/index.html">Doctrine</a> |
	<a href="/fr/spiritualite/index.html">Spiritualité</a> |
	<a href="/fr/apologetique/index.html">Apologétique</a> |
	<a href="/fr/liens.html">Liens</a> |
	<a href="/fr/contact.html">Contact</a> |
	<a href="/en">English</a>
	</nav>

	<article>
<p>
 > <a href="/fr/bible/index.html">Bible</a> > <a href="/fr/bible/vulgata/index.html">Biblia Vulgata</a> > <a href="/fr/bible/vulgata/vetus-testamentum/index.html">Vetus Testamentum</a> > <a href="/fr/bible/vulgata/vetus-testamentum/20-job/index.html">Job</a></p>
<h1>Caput 19</h1>

<hr/>

<p>1 Respondens autem Iob, dixit:</p>

<p>2 Usquequo affligitis animam meam, et atteritis me sermonibus?</p>

<p>3 En, decies confunditis me, et non erubescitis opprimentes me.</p>

<p>4 Nempe, et si ignoravi, mecum erit ignorantia mea.</p>

<p>5 At vos contra me erigimini, et arguitis me opprobriis meis.</p>

<p>6 Saltem nunc intelligite quia Deus non æquo iudicio afflixerit me, et flagellis suis me cinxerit.</p>

<p>7 Ecce clamabo vim patiens, et nemo audiet: vociferabor, et non est qui iudicet.</p>

<p>8 Semitam meam circumsepsit, et transire non possum, et in calle meo tenebras posuit.</p>

<p>9 Spoliavit me gloria mea, et abstulit coronam de capite meo.</p>

<p>10 Destruxit me undique, et pereo, et quasi evulsæ arbori abstulit spem meam.</p>

<p>11 Iratus est contra me furor eius, et sic me habuit quasi hostem suum.</p>

<p>12 Simul venerunt latrones eius, et fecerunt sibi viam per me, et obsederunt in gyro tabernaculum meum.</p>

<p>13 Fratres meos longe fecit a me, et noti mei quasi alieni recesserunt a me.</p>

<p>14 Dereliquerunt me propinqui mei: et qui me noverant, obliti sunt mei.</p>

<p>15 Inquilini domus meæ, et ancillæ meæ sicut alienum habuerunt me, et quasi peregrinus fui in oculis eorum.</p>

<p>16 Servum meum vocavi, et non respondit, ore proprio deprecabar illum.</p>

<p>17 Halitum meum exhorruit uxor mea, et orabam filios uteri mei.</p>

<p>18 Stulti quoque despiciebant me, et cum ab eis recessissem, detrahebant mihi.</p>

<p>19 Abominati sunt me quondam consiliarii mei: et quem maxime diligebam, aversatus est me.</p>

<p>20 Pelli meæ, consumptis carnibus, adhæsit os meum, et derelicta sunt tantummodo labia circa dentes meos.</p>

<p>21 Miseremini mei, miseremini mei, saltem vos amici mei, quia manus Domini tetigit me.</p>

<p>22 Quare persequimini me sicut Deus, et carnibus meis saturamini?</p>

<p>23 Quis mihi tribuat ut scribantur sermones mei? quis mihi det ut exarentur in libro</p>

<p>24 stylo ferreo, et plumbi lamina, vel celte sculpantur in silice?</p>

<p>25 Scio enim quod Redemptor meus vivit, et in novissimo die de terra surrecturus sum:</p>

<p>26 Et rursum circumdabor pelle mea, et in carne mea videbo Deum meum.</p>

<p>27 Quem visurus sum ego ipse, et oculi mei conspecturi sunt, et non alius: reposita est hæc spes mea in sinu meo.</p>

<p>28 Quare ergo nunc dicitis: Persequamur eum, et radicem verbi inveniamus contra eum?</p>

<p>29 Fugite ergo a facie gladii, quoniam ultor iniquitatum gladius est: et scitote esse iudicium.</p>
</article>
<hr>
<footer>
	Copyright &copy; 2023 <a href="https://catholicsede.github.io">CatholicSede.github.io</a>. Tous droits réservés.
</footer>
</body>
</html>

