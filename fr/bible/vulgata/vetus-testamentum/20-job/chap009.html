<!DOCTYPE html>
<html lang="fr">
	<head>
	<meta charset="utf-8"/>
	<meta name="viewport" content="width=device-width"/>
	<title>CatholicSede</title>
	<link rel="stylesheet" href="https://catholicsede.github.io/css/style.css"/>
	<link rel="stylesheet" href="/css/style.css"/>
	<link rel="canonical" href="https://catholicsede.github.io/fr/bible/vulgata/vetus-testamentum/20-job/chap009.html" />
	<link rel="icon" type="image/png" href="/images/favicon.png" />
	</head>

	<body>
	<header>
	<div class="header-site"><a href="https://catholicsede.github.io">CatholicSede.github.io</a></div>

	<div class="header-text">Ce site promeut la foi catholique traditionnelle nécessaire pour le salut.</div>

	</br>
	</header>	

	<nav>
	<a href="/fr">Accueil</a> |
	<a href="/fr/bible/index.html">Bible</a> |
	<a href="/fr/doctrine/index.html">Doctrine</a> |
	<a href="/fr/spiritualite/index.html">Spiritualité</a> |
	<a href="/fr/apologetique/index.html">Apologétique</a> |
	<a href="/fr/liens.html">Liens</a> |
	<a href="/fr/contact.html">Contact</a> |
	<a href="/en">English</a>
	</nav>

	<article>
<p>
 > <a href="/fr/bible/index.html">Bible</a> > <a href="/fr/bible/vulgata/index.html">Biblia Vulgata</a> > <a href="/fr/bible/vulgata/vetus-testamentum/index.html">Vetus Testamentum</a> > <a href="/fr/bible/vulgata/vetus-testamentum/20-job/index.html">Job</a></p>
<h1>Caput 9</h1>

<hr/>

<p>1 Et respondens Iob, ait:</p>

<p>2 Vere scio quod ita sit, et quod non iustificetur homo compositus Deo.</p>

<p>3 Si voluerit contendere cum eo, non poterit ei respondere unum pro mille.</p>

<p>4 Sapiens corde est, et fortis robore: quis restitit ei, et pacem habuit?</p>

<p>5 Qui transtulit montes, et nescierunt hi quos subvertit in furore suo.</p>

<p>6 Qui commovet terram de loco suo, et columnæ eius concutiuntur.</p>

<p>7 Qui præcipit Soli, et non oritur: et stellas claudit quasi sub signaculo:</p>

<p>8 Qui extendit cælos solus, et graditur super fluctus maris.</p>

<p>9 Qui facit Arcturum, et Oriona, et Hyadas, et interiora austri.</p>

<p>10 Qui facit magna, et incomprehensibilia, et mirabilia, quorum non est numerus.</p>

<p>11 Si venerit ad me, non videbo eum: si abierit, non intelligam.</p>

<p>12 Si repente interroget, quis respondebit ei? vel quis dicere potest: Cur ita facis?</p>

<p>13 Deus, cuius iræ nemo resistere potest, et sub quo curvantur qui portant orbem.</p>

<p>14 Quantus ergo sum ego, ut respondeam ei, et loquar verbis meis cum eo?</p>

<p>15 Qui etiam si habuero quippiam iustum, non respondebo, sed meum iudicem deprecabor.</p>

<p>16 Et cum invocantem exaudierit me, non credo quod audierit vocem meam.</p>

<p>17 In turbine enim conteret me, et multiplicabit vulnera mea etiam sine causa.</p>

<p>18 Non concedit requiescere spiritum meum, et implet me amaritudinibus.</p>

<p>19 Si fortitudo quæritur, robustissimus est: si æquitas iudicii, nemo audet pro me testimonium dicere.</p>

<p>20 Si iustificare me voluero, os meum condemnabit me: si innocentem ostendero, pravum me comprobabit.</p>

<p>21 Etiam si simplex fuero, hoc ipsum ignorabit anima mea, et tædebit me vitæ meæ.</p>

<p>22 Unum est quod locutus sum, et innocentem et impium ipse consumit.</p>

<p>23 Si flagellat, occidat semel, et non de pœnis innocentum rideat.</p>

<p>24 Terra data est in manus impii, vultum iudicum eius operit: quod si non ille est, quis ergo est?</p>

<p>25 Dies mei velociores fuerunt cursore: fugerunt, et non viderunt bonum.</p>

<p>26 Pertransierunt quasi naves poma portantes, sicut aquila volans ad escam.</p>

<p>27 Cum dixero: Nequaquam ita loquar: commuto faciem meam, et dolore torqueor.</p>

<p>28 Verebar omnia opera mea, sciens quod non parceres delinquenti.</p>

<p>29 Si autem et sic impius sum, quare frustra laboravi?</p>

<p>30 Si lotus fuero quasi aquis nivis, et fulserit velut mundissimæ manus meæ:</p>

<p>31 Tamen sordibus intinges me, et abominabuntur me vestimenta mea.</p>

<p>32 Neque enim viro qui similis mei est, respondebo: nec qui mecum in iudicio ex æquo possit audiri.</p>

<p>33 Non est qui utrumque valeat arguere, et ponere manum suam in ambobus.</p>

<p>34 Auferat a me virgam suam, et pavor eius non me terreat.</p>

<p>35 Loquar, et non timebo eum: neque enim possum metuens respondere.</p>
</article>
<footer>
	Copyright &copy; 2023 <a href="https://catholicsede.github.io">CatholicSede.github.io</a>. Tous droits réservés.
</footer>
</body>
</html>

