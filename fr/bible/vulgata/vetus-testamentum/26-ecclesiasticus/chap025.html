<!DOCTYPE html>
<html lang="fr">
	<head>
	<meta charset="utf-8"/>
	<meta name="viewport" content="width=device-width"/>
	<title>CatholicSede</title>
	<link rel="stylesheet" href="https://catholicsede.github.io/css/style.css"/>
	<link rel="stylesheet" href="/css/style.css"/>
	<link rel="canonical" href="https://catholicsede.github.io/fr/bible/vulgata/vetus-testamentum/26-ecclesiasticus/chap025.html" />
	<link rel="icon" type="image/png" href="/images/favicon.png" />
	</head>

	<body>
	<header>
	<div class="header-site"><a href="https://catholicsede.github.io">CatholicSede.github.io</a></div>

	<div class="header-text">Ce site promeut la foi catholique traditionnelle nécessaire pour le salut.</div>

	</br>
	</header>	

	<nav>
	<a href="/fr">Accueil</a> |
	<a href="/fr/bible/index.html">Bible</a> |
	<a href="/fr/doctrine/index.html">Doctrine</a> |
	<a href="/fr/spiritualite/index.html">Spiritualité</a> |
	<a href="/fr/apologetique/index.html">Apologétique</a> |
	<a href="/fr/liens.html">Liens</a> |
	<a href="/fr/contact.html">Contact</a> |
	<a href="/en">English</a>
	</nav>

	<article>
<p>
 > <a href="/fr/bible/index.html">Bible</a> > <a href="/fr/bible/vulgata/index.html">Biblia Vulgata</a> > <a href="/fr/bible/vulgata/vetus-testamentum/index.html">Vetus Testamentum</a> > <a href="/fr/bible/vulgata/vetus-testamentum/26-ecclesiasticus/index.html">Ecclesiasticus</a></p>
<h1>Caput 25</h1>

<hr/>

<p>1 In tribus placitum est spiritui meo, quæ sunt probata coram Deo, et hominibus:</p>

<p>2 Concordia fratrum, et amor proximorum, et vir et mulier bene sibi consentientes.</p>

<p>3 Tres species odivit anima mea, et aggravor valde animæ illorum:</p>

<p>4 Pauperem superbum: divitem mendacem: senem fatuum et insensatum.</p>

<p>5 Quæ in iuventute tua non congregasti, quomodo in senectute tua invenies?</p>

<p>6 Quam speciosum canitiei iudicium, et presbyteris cognoscere consilium!</p>

<p>7 Quam speciosa veteranis sapientia, et gloriosus intellectus, et consilium!</p>

<p>8 Corona senum multa peritia, et gloria illorum timor Dei.</p>

<p>9 Novem insuspicabilia cordis magnificavi, et decimum dicam in lingua hominibus:</p>

<p>10 Homo, qui iucundatur in filiis, vivens et videns subversionem inimicorum suorum.</p>

<p>11 Beatus, qui habitat cum muliere sensata, et qui lingua sua non est lapsus, et qui non servivit indignis se.</p>

<p>12 Beatus, qui invenit amicum verum, et qui enarrat iustitiam auri audienti.</p>

<p>13 Quam magnus, qui invenit sapientiam et scientiam! sed non est super timentem Dominum.</p>

<p>14 timor Dei super omnia se superposuit:</p>

<p>15 beatus homo, cui donatum est habere timorem Dei: qui tenet illum, cui assimilabitur?</p>

<p>16 Timor Dei initium dilectionis eius: fidei autem initium agglutinandum est ei.</p>

<p>17 Omnis plaga tristitia cordis est: et omnis malitia, nequitia mulieris.</p>

<p>18 Et omnem plagam, et non plagam videbit cordis:</p>

<p>19 et omnem nequitiam, et non nequitiam mulieris:</p>

<p>20 et omnem obductum, et non obductum odientium:</p>

<p>21 et omnem vindictam, et non vindictam inimicorum.</p>

<p>22 Non est caput nequius super caput colubri:</p>

<p>23 et non est ira super iram mulieris. Commorari leoni et draconi placebit, quam habitare cum muliere nequam.</p>

<p>24 Nequitia mulieris immutat faciem eius: et obcæcat vultum suum tamquam ursus: et quasi saccum ostendit. In medio proximorum eius</p>

<p>25 ingemuit vir eius, et audiens suspiravit modicum.</p>

<p>26 Brevis omnis malitia super malitiam mulieris, sors peccatorum cadat super illam.</p>

<p>27 Sicut ascensus arenosus in pedibus veterani, sic mulier linguata homini quieto.</p>

<p>28 Ne respicias in mulieris speciem, et non concupiscas mulierem in specie.</p>

<p>29 Mulieris ira, et irreverentia, et confusio magna.</p>

<p>30 Mulier si primatum habeat, contraria est viro suo.</p>

<p>31 Cor humile, et facies tristis, et plaga cordis, mulier nequam.</p>

<p>32 Manus debiles, et genua dissoluta, mulier quæ non beatificat virum suum.</p>

<p>33 A muliere initium factum est peccati, et per illam omnes morimur.</p>

<p>34 Non des aquæ tuæ exitum, nec modicum: nec mulieri nequam veniam prodeundi.</p>

<p>35 Si non ambulaverit ad manum tuam, confundet te in conspectu inimicorum.</p>

<p>36 A carnibus tuis abscinde illam, ne semper te abutatur.</p>
</article>
<hr>
<footer>
	Copyright &copy; 2023 <a href="https://catholicsede.github.io">CatholicSede.github.io</a>. Tous droits réservés.
</footer>
</body>
</html>

