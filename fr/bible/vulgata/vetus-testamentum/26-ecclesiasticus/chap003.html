<!DOCTYPE html>
<html lang="fr">
	<head>
	<meta charset="utf-8"/>
	<meta name="viewport" content="width=device-width"/>
	<title>CatholicSede</title>
	<link rel="stylesheet" href="https://catholicsede.github.io/css/style.css"/>
	<link rel="stylesheet" href="/css/style.css"/>
	<link rel="canonical" href="https://catholicsede.github.io/fr/bible/vulgata/vetus-testamentum/26-ecclesiasticus/chap003.html" />
	<link rel="icon" type="image/png" href="/images/favicon.png" />
	</head>

	<body>
	<header>
	<div class="header-site"><a href="https://catholicsede.github.io">CatholicSede.github.io</a></div>

	<div class="header-text">Ce site promeut la foi catholique traditionnelle nécessaire pour le salut.</div>

	</br>
	</header>	

	<nav>
	<a href="/fr">Accueil</a> |
	<a href="/fr/bible/index.html">Bible</a> |
	<a href="/fr/doctrine/index.html">Doctrine</a> |
	<a href="/fr/spiritualite/index.html">Spiritualité</a> |
	<a href="/fr/apologetique/index.html">Apologétique</a> |
	<a href="/fr/liens.html">Liens</a> |
	<a href="/fr/contact.html">Contact</a> |
	<a href="/en">English</a>
	</nav>

	<article>
<p>
 > <a href="/fr/bible/index.html">Bible</a> > <a href="/fr/bible/vulgata/index.html">Biblia Vulgata</a> > <a href="/fr/bible/vulgata/vetus-testamentum/index.html">Vetus Testamentum</a> > <a href="/fr/bible/vulgata/vetus-testamentum/26-ecclesiasticus/index.html">Ecclesiasticus</a></p>
<h1>Caput 3</h1>

<hr/>

<p>1 Filii sapientiæ, ecclesia iustorum: et natio illorum, obedientia et dilectio.</p>

<p>2 Iudicium patris audite filii, et sic facite ut salvi sitis.</p>

<p>3 Deus enim honoravit patrem in filiis: et iudicium matris exquirens, firmavit in filios.</p>

<p>4 Qui diligit Deum, exorabit pro peccatis, et continebit se ab illis, et in oratione dierum exaudietur.</p>

<p>5 Et sicut qui thesaurizat, ita et qui honorificat matrem suam.</p>

<p>6 Qui honorat patrem suum, iucundabitur in filiis, et in die orationis suæ exaudietur.</p>

<p>7 Qui honorat patrem suum, vita vivet longiore: et qui obedit patri, refrigerabit matrem.</p>

<p>8 Qui timet Dominum honorat parentes, et quasi dominis serviet his, qui se genuerunt.</p>

<p>9 In opere et sermone, et omni patientia honora patrem tuum,</p>

<p>10 ut superveniat tibi benedictio ab eo, et benedictio illius in novissimo maneat.</p>

<p>11 Benedictio patris firmat domos filiorum: maledictio autem matris eradicat fundamenta.</p>

<p>12 Ne glorieris in contumelia patris tui: non enim est tibi gloria, eius confusio.</p>

<p>13 gloria enim hominis ex honore patris sui, et dedecus filii pater sine honore.</p>

<p>14 Fili suscipe senectam patris tui, et non contristes eum in vita illius:</p>

<p>15 et si defecerit sensu, veniam da, et ne spernas eum in virtute tua: eleemosyna enim patris non erit in oblivione.</p>

<p>16 Nam pro peccato matris restituetur tibi bonum,</p>

<p>17 et in iustitia ædificabitur tibi, et in die tribulationis commemorabitur tui: et sicut in sereno glacies solventur peccata tua.</p>

<p>18 Quam malæ famæ est, qui derelinquit patrem: et est maledictus a Deo, qui exasperat matrem.</p>

<p>19 Fili in mansuetudine opera tua perfice, et super hominum gloriam diligeris.</p>

<p>20 Quanto magnus es, humilia te in omnibus, et coram Deo invenies gratiam:</p>

<p>21 quoniam magna potentia Dei solius, et ab humilibus honoratur.</p>

<p>22 Altiora te ne quæsieris, et fortiora te ne scrutatus fueris: sed quæ præcepit tibi Deus, illa cogita semper, et in pluribus operibus eius ne fueris curiosus.</p>

<p>23 Non est enim tibi necessarium ea, quæ abscondita sunt, videre oculis tuis.</p>

<p>24 In supervacuis rebus noli scrutari multipliciter, et in pluribus operibus eius non eris curiosus.</p>

<p>25 Plurima enim super sensum hominum ostensa sunt tibi.</p>

<p>26 Multos quoque supplantavit suspicio illorum, et in vanitate detinuit sensus illorum.</p>

<p>27 Cor durum habebit male in novissimo: et qui amat periculum in illo peribit.</p>

<p>28 Cor ingrediens duas vias, non habebit successus, et pravus corde in illis scandalizabitur.</p>

<p>29 Cor nequam gravabitur in doloribus, et peccator adiiciet ad peccandum.</p>

<p>30 Synagogæ superborum non erit sanitas: frutex enim peccati radicabitur in illis, et non intelligetur.</p>

<p>31 Cor sapientis intelligitur in sapientia, et auris bona audiet cum omni concupiscentia sapientiam.</p>

<p>32 Sapiens cor, et intelligibile abstinebit se a peccatis, et in operibus iustitiæ successus habebit.</p>

<p>33 Ignem ardentem extinguit aqua, et eleemosyna resistit peccatis:</p>

<p>34 et Deus prospector est eius qui reddit gratiam: meminit eius in posterum, et in tempore casus sui inveniet firmamentum.</p>
</article>
<footer>
	Copyright &copy; 2023 <a href="https://catholicsede.github.io">CatholicSede.github.io</a>. Tous droits réservés.
</footer>
</body>
</html>

