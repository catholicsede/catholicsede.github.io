<!DOCTYPE html>
<html lang="fr">
	<head>
	<meta charset="utf-8"/>
	<meta name="viewport" content="width=device-width"/>
	<title>CatholicSede</title>
	<link rel="stylesheet" href="https://catholicsede.github.io/css/style.css"/>
	<link rel="stylesheet" href="/css/style.css"/>
	<link rel="canonical" href="https://catholicsede.github.io/fr/bible/vulgata/vetus-testamentum/26-ecclesiasticus/chap007.html" />
	<link rel="icon" type="image/png" href="/images/favicon.png" />
	</head>

	<body>
	<header>
	<div class="header-site"><a href="https://catholicsede.github.io">CatholicSede.github.io</a></div>

	<div class="header-text">Ce site promeut la foi catholique traditionnelle nécessaire pour le salut.</div>

	</br>
	</header>	

	<nav>
	<a href="/fr">Accueil</a> |
	<a href="/fr/bible/index.html">Bible</a> |
	<a href="/fr/doctrine/index.html">Doctrine</a> |
	<a href="/fr/spiritualite/index.html">Spiritualité</a> |
	<a href="/fr/apologetique/index.html">Apologétique</a> |
	<a href="/fr/liens.html">Liens</a> |
	<a href="/fr/contact.html">Contact</a> |
	<a href="/en">English</a>
	</nav>

	<article>
<p>
 > <a href="/fr/bible/index.html">Bible</a> > <a href="/fr/bible/vulgata/index.html">Biblia Vulgata</a> > <a href="/fr/bible/vulgata/vetus-testamentum/index.html">Vetus Testamentum</a> > <a href="/fr/bible/vulgata/vetus-testamentum/26-ecclesiasticus/index.html">Ecclesiasticus</a></p>
<h1>Caput 7</h1>

<hr/>

<p>1 Noli facere mala, et non te apprehendent.</p>

<p>2 Discede ab iniquo, et deficient mala abs te.</p>

<p>3 Fili, non semines mala in sulcis iniustitiæ, et non metes ea in septuplum.</p>

<p>4 Noli quærere a domino ducatum, neque a rege cathedram honoris.</p>

<p>5 Non te iustifices ante Deum, quoniam agnitor cordis ipse est: et penes regem noli velle videri sapiens.</p>

<p>6 Noli quærere fieri iudex, nisi valeas virtute irrumpere iniquitates: ne forte extimescas faciem potentis, et ponas scandalum in æquitate tua.</p>

<p>7 Non pecces in multitudinem civitatis, nec te immittas in populum,</p>

<p>8 neque alliges duplicia peccata: nec enim in uno eris immunis.</p>

<p>9 Noli esse pusillanimis in animo tuo:</p>

<p>10 exorare, et facere eleemosynam ne despicias.</p>

<p>11 Ne dicas: In multitudine munerum meorum respiciet Deus, et offerente me Deo altissimo, munera mea suscipiet.</p>

<p>12 Non irrideas hominem in amaritudine animæ: est enim qui humiliat et exaltat, circumspector Deus.</p>

<p>13 Noli amare mendacium adversus fratrem tuum: neque in amicum similiter facias.</p>

<p>14 Noli velle mentiri omne mendacium: assiduitas enim illius non est bona.</p>

<p>15 Noli verbosus esse in multitudine presbyterorum, et non iteres verbum in oratione tua.</p>

<p>16 Non oderis laboriosa opera, et rusticationem creatam ab Altissimo.</p>

<p>17 Non te reputes in multitudine indisciplinatorum.</p>

<p>18 Memento iræ, quoniam non tardabit.</p>

<p>19 Humilia valde spiritum tuum: quoniam vindicta carnis impii, ignis et vermis.</p>

<p>20 Noli prævaricari in amicum pecuniam differentem, neque fratrem charissimum auro spreveris.</p>

<p>21 Noli discedere a muliere sensata et bona, quam sortitus es in timore Domini: gratia enim verecundiæ illius super aurum.</p>

<p>22 Non lædas servum in veritate operantem, neque mercenarium dantem animam suam.</p>

<p>23 Servus sensatus sit tibi dilectus quasi anima tua, non defraudes illum libertate, neque inopem derelinquas illum.</p>

<p>24 Pecora tibi sunt? attende illis: et si sunt utilia, perseverent apud te.</p>

<p>25 Filii tibi sunt? erudi illos, et curva illos a pueritia illorum.</p>

<p>26 Filiæ tibi sunt? serva corpus illarum, et non ostendas hilarem faciem tuam ad illas.</p>

<p>27 Trade filiam, et grande opus feceris, et homini sensato da illam.</p>

<p>28 Mulier si est tibi secundum animam tuam, non proiicias illam: et odibili non credas te. In toto corde tuo</p>

<p>29 honora patrem tuum, et gemitus matris tuæ ne obliviscaris:</p>

<p>30 memento quoniam nisi per illos natus non fuisses: et retribue illis, quomodo et illi tibi.</p>

<p>31 In tota anima tua time Dominum, et sacerdotes illius sanctifica.</p>

<p>32 In omni virtute tua dilige eum qui te fecit: et ministros eius ne derelinquas.</p>

<p>33 Honora Deum ex tota anima tua, et honorifica sacerdotes, et propurga te cum brachiis.</p>

<p>34 Da illis partem, sicut mandatum est tibi, primitiarum et purgationis: et de negligentia tua purga te cum paucis.</p>

<p>35 Datum brachiorum tuorum et sacrificium sanctificationis offeres Domino, et initia sanctorum:</p>

<p>36 et pauperi porrige manum tuam, ut perficiatur propitiatio, et benedictio tua.</p>

<p>37 Gratia dati in conspectu omnis viventis, et mortuo non prohibeas gratiam.</p>

<p>38 Non desis plorantibus in consolatione, et cum lugentibus ambula.</p>

<p>39 Non te pigeat visitare infirmum: ex his enim in dilectione firmaberis.</p>

<p>40 In omnibus operibus tuis memorare novissima tua, et in æternum non peccabis.</p>
</article>
<footer>
	Copyright &copy; 2023 <a href="https://catholicsede.github.io">CatholicSede.github.io</a>. Tous droits réservés.
</footer>
</body>
</html>

