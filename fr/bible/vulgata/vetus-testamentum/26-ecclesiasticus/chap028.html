<!DOCTYPE html>
<html lang="fr">
	<head>
	<meta charset="utf-8"/>
	<meta name="viewport" content="width=device-width"/>
	<title>CatholicSede</title>
	<link rel="stylesheet" href="https://catholicsede.github.io/css/style.css"/>
	<link rel="stylesheet" href="/css/style.css"/>
	<link rel="canonical" href="https://catholicsede.github.io/fr/bible/vulgata/vetus-testamentum/26-ecclesiasticus/chap028.html" />
	<link rel="icon" type="image/png" href="/images/favicon.png" />
	</head>

	<body>
	<header>
	<div class="header-site"><a href="https://catholicsede.github.io">CatholicSede.github.io</a></div>

	<div class="header-text">Ce site promeut la foi catholique traditionnelle nécessaire pour le salut.</div>

	</br>
	</header>	

	<nav>
	<a href="/fr">Accueil</a> |
	<a href="/fr/bible/index.html">Bible</a> |
	<a href="/fr/doctrine/index.html">Doctrine</a> |
	<a href="/fr/spiritualite/index.html">Spiritualité</a> |
	<a href="/fr/apologetique/index.html">Apologétique</a> |
	<a href="/fr/liens.html">Liens</a> |
	<a href="/fr/contact.html">Contact</a> |
	<a href="/en">English</a>
	</nav>

	<article>
<p>
 > <a href="/fr/bible/index.html">Bible</a> > <a href="/fr/bible/vulgata/index.html">Biblia Vulgata</a> > <a href="/fr/bible/vulgata/vetus-testamentum/index.html">Vetus Testamentum</a> > <a href="/fr/bible/vulgata/vetus-testamentum/26-ecclesiasticus/index.html">Ecclesiasticus</a></p>
<h1>Caput 28</h1>

<hr/>

<p>1 Qui vindicari vult, a Domino inveniet vindictam, et peccata illius servans servabit.</p>

<p>2 Relinque proximo tuo nocenti te: et tunc deprecanti tibi peccata solventur.</p>

<p>3 Homo homini reservat iram, et a Deo quærit medelam?</p>

<p>4 In hominem similem sibi non habet misericordiam, et de peccatis suis deprecatur?</p>

<p>5 Ipse cum caro sit, reservat iram, et propitiationem petit a Deo? quis exorabit pro delictis illius?</p>

<p>6 Memento novissimorum, et desine inimicari:</p>

<p>7 tabitudo enim et mors imminent in mandatis eius.</p>

<p>8 Memorare timorem Dei, et non irascaris proximo.</p>

<p>9 Memorare testamentum Altissimi, et despice ignorantiam proximi.</p>

<p>10 Abstine te a lite, et minues peccata:</p>

<p>11 homo enim iracundus incendit litem, et vir peccator turbabit amicos, et in medio pacem habentium immittet inimicitiam.</p>

<p>12 Secundum enim ligna silvæ sic ignis exardescit: et secundum virtutem hominis, sic iracundia illius erit, et secundum substantiam suam exaltabit iram suam.</p>

<p>13 Certamen festinatum incendit ignem: et lis festinans effundit sanguinem: et lingua testificans adducit mortem.</p>

<p>14 Si sufflaveris in scintillam, quasi ignis exardebit: et si expueris super illam, extinguetur: utraque ex ore proficiscuntur.</p>

<p>15 Susurro et bilinguis maledictus: multos enim turbabit pacem habentes.</p>

<p>16 Lingua tertia multos commovit, et dispersit illos de gente in gentem.</p>

<p>17 civitates muratas divitum destruxit, et domus magnatorum effodit.</p>

<p>18 Virtutes populorum concidit, et gentes fortes dissolvit.</p>

<p>19 Lingua tertia mulieres viratas eiecit, et privavit illas laboribus suis.</p>

<p>20 qui respicit illam, non habebit requiem, nec habebit amicum, in quo requiescat.</p>

<p>21 Flagelli plaga livorem facit: plaga autem linguæ comminuet ossa.</p>

<p>22 Multi ceciderunt in ore gladii, sed non sic quasi qui interierunt per linguam suam.</p>

<p>23 Beatus qui tectus est a lingua nequam, qui in iracundiam illius non transivit, et qui non attraxit iugum illius, et in vinculis eius non est ligatus:</p>

<p>24 iugum enim illius, iugum ferreum est: et vinculum illius, vinculum æreum est.</p>

<p>25 Mors illius, mors nequissima: et utilis potius infernus quam illa.</p>

<p>26 Perseverantia illius non permanebit, sed obtinebit vias iniustorum: et in flamma sua non comburet iustos.</p>

<p>27 Qui relinquunt Deum, incident in illam, et exardebit in illis, et non extinguetur, et immittetur in illos quasi leo, et quasi pardus lædet illos.</p>

<p>28 Sepi aures tuas spinis, linguam nequam noli audire, et ori tuo facito ostia, et seras.</p>

<p>29 Aurum tuum et argentum tuum confla, et verbis tuis facito stateram, et frenos ori tuo rectos:</p>

<p>30 et attende ne forte labaris in lingua, et cadas in conspectu inimicorum insidiantium tibi, et sit casus tuus insanabilis in mortem.</p>
</article>
<footer>
	Copyright &copy; 2023 <a href="https://catholicsede.github.io">CatholicSede.github.io</a>. Tous droits réservés.
</footer>
</body>
</html>

