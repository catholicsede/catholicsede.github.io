<!DOCTYPE html>
<html lang="fr">
	<head>
	<meta charset="utf-8"/>
	<meta name="viewport" content="width=device-width"/>
	<title>CatholicSede</title>
	<link rel="stylesheet" href="https://catholicsede.github.io/css/style.css"/>
	<link rel="stylesheet" href="/css/style.css"/>
	<link rel="canonical" href="https://catholicsede.github.io/fr/bible/vulgata/vetus-testamentum/26-ecclesiasticus/chap040.html" />
	<link rel="icon" type="image/png" href="/images/favicon.png" />
	</head>

	<body>
	<header>
	<div class="header-site"><a href="https://catholicsede.github.io">CatholicSede.github.io</a></div>

	<div class="header-text">Ce site promeut la foi catholique traditionnelle nécessaire pour le salut.</div>

	</br>
	</header>	

	<nav>
	<a href="/fr">Accueil</a> |
	<a href="/fr/bible/index.html">Bible</a> |
	<a href="/fr/doctrine/index.html">Doctrine</a> |
	<a href="/fr/spiritualite/index.html">Spiritualité</a> |
	<a href="/fr/apologetique/index.html">Apologétique</a> |
	<a href="/fr/liens.html">Liens</a> |
	<a href="/fr/contact.html">Contact</a> |
	<a href="/en">English</a>
	</nav>

	<article>
<p>
 > <a href="/fr/bible/index.html">Bible</a> > <a href="/fr/bible/vulgata/index.html">Biblia Vulgata</a> > <a href="/fr/bible/vulgata/vetus-testamentum/index.html">Vetus Testamentum</a> > <a href="/fr/bible/vulgata/vetus-testamentum/26-ecclesiasticus/index.html">Ecclesiasticus</a></p>
<h1>Caput 40</h1>

<hr/>

<p>1 Occupatio magna creata est omnibus hominibus, et iugum grave super filios Adam, a die exitus de ventre matris eorum, usque in diem sepulturæ, in matrem omnium.</p>

<p>2 Cogitationes eorum, et timores cordis, adinventio expectationis, et dies finitionis:</p>

<p>3 a residente super sedem gloriosam, usque ad humiliatum in terra et cinere:</p>

<p>4 ab eo, qui utitur hyacintho, et portat coronam, usque ad eum, qui operitur lino crudo: furor, zelus, tumultus, fluctuatio, et timor mortis, iracundia perseverans, et contentio,</p>

<p>5 et in tempore refectionis in cubili, somnus noctis immutat scientiam eius.</p>

<p>6 Modicum tamquam nihil in requie, et ab eo in somnis, quasi in die respectus.</p>

<p>7 Conturbatus est in visu cordis sui, tamquam qui evaserit in die belli. In tempore salutis suæ exurrexit, et admirans ad nullum timorem:</p>

<p>8 cum omni carne, ab homine usque ad pecus, et super peccatores septuplum.</p>

<p>9 Ad hæc mors, sanguis, contentio, et romphæa, oppressiones, fames, et contritio, et flagella:</p>

<p>10 super iniquos creata sunt hæc omnia, et propter illos factus est cataclysmus.</p>

<p>11 Omnia, quæ de terra sunt, in terram convertentur, et omnes aquæ in mare revertentur.</p>

<p>12 Omne munus, et iniquitas delebitur, et fides in sæculum stabit.</p>

<p>13 Substantiæ iniustorum sicut fluvius siccabuntur, et sicut tonitruum magnum in pluvia personabunt.</p>

<p>14 In aperiendo manus suas lætabitur: sic prævaricatores in consummatione tabescent.</p>

<p>15 Nepotes impiorum non multiplicabunt ramos, et radices immundæ super cacumen petræ sonant.</p>

<p>16 Super omnem aquam viriditas, et ad oram fluminis ante omne fœnum evelletur.</p>

<p>17 Gratia sicut paradisus in benedictionibus, et misericordia in sæculum permanet.</p>

<p>18 Vita sibi sufficientis operarii condulcabitur, et in ea invenies thesaurum.</p>

<p>19 Filii, et ædificatio civitatis confirmabit nomen, et super hæc mulier immaculata computabitur.</p>

<p>20 Vinum et musica lætificant cor: et super utraque dilectio sapientiæ.</p>

<p>21 Tibiæ, et psalterium suavem faciunt melodiam, et super utraque lingua suavis.</p>

<p>22 Gratiam, et speciem desiderabit oculus tuus, et super hæc virides sationes.</p>

<p>23 Amicus, et sodalis in tempore convenientes, et super utrosque mulier cum viro.</p>

<p>24 Fratres in adiutorium in tempore tribulationis, et super eos misericordia liberabit.</p>

<p>25 Aurum et argentum est constitutio pedum: et super utrumque consilium beneplacitum.</p>

<p>26 Facultates et virtutes exaltant cor, et super hæc timor Domini.</p>

<p>27 Non est in timore Domini minoratio, et non est in eo inquirere adiutorium.</p>

<p>28 Timor Domini sicut paradisus benedictionis, et super omnem gloriam operuerunt illum.</p>

<p>29 Fili in tempore vitæ tuæ ne indigeas: melius est enim mori, quam indigere.</p>

<p>30 Vir respiciens in mensam alienam, non est vita eius in cogitatione victus. alit enim animam suam cibis alienis.</p>

<p>31 Vir autem disciplinatus, et eruditus custodiet se.</p>

<p>32 In ore imprudentis condulcabitur inopia, et in ventre eius ignis ardebit.</p>
</article>
<footer>
	Copyright &copy; 2023 <a href="https://catholicsede.github.io">CatholicSede.github.io</a>. Tous droits réservés.
</footer>
</body>
</html>

