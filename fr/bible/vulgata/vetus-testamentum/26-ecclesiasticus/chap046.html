<!DOCTYPE html>
<html lang="fr">
	<head>
	<meta charset="utf-8"/>
	<meta name="viewport" content="width=device-width"/>
	<title>CatholicSede</title>
	<link rel="stylesheet" href="https://catholicsede.github.io/css/style.css"/>
	<link rel="stylesheet" href="/css/style.css"/>
	<link rel="canonical" href="https://catholicsede.github.io/fr/bible/vulgata/vetus-testamentum/26-ecclesiasticus/chap046.html" />
	<link rel="icon" type="image/png" href="/images/favicon.png" />
	</head>

	<body>
	<header>
	<div class="header-site"><a href="https://catholicsede.github.io">CatholicSede.github.io</a></div>

	<div class="header-text">Ce site promeut la foi catholique traditionnelle nécessaire pour le salut.</div>

	</br>
	</header>	

	<nav>
	<a href="/fr">Accueil</a> |
	<a href="/fr/bible/index.html">Bible</a> |
	<a href="/fr/doctrine/index.html">Doctrine</a> |
	<a href="/fr/spiritualite/index.html">Spiritualité</a> |
	<a href="/fr/apologetique/index.html">Apologétique</a> |
	<a href="/fr/liens.html">Liens</a> |
	<a href="/fr/contact.html">Contact</a> |
	<a href="/en">English</a>
	</nav>

	<article>
<p>
 > <a href="/fr/bible/index.html">Bible</a> > <a href="/fr/bible/vulgata/index.html">Biblia Vulgata</a> > <a href="/fr/bible/vulgata/vetus-testamentum/index.html">Vetus Testamentum</a> > <a href="/fr/bible/vulgata/vetus-testamentum/26-ecclesiasticus/index.html">Ecclesiasticus</a></p>
<h1>Caput 46</h1>

<hr/>

<p>1 Fortis in bello Iesus Nave successor Moysi in prophetis, qui fuit magnus secundum nomen suum,</p>

<p>2 maximus in salutem electorum Dei, expugnare insurgentes hostes, ut consequeretur hereditatem Israel.</p>

<p>3 Quam gloriam adeptus est in tollendo manus suas, et iactando contra civitates romphæas?</p>

<p>4 Quis ante illum sic restitit? Nam hostes ipse Dominus perduxit:</p>

<p>5 An non in iracundia eius impeditus est sol, et una dies facta est quasi duo?</p>

<p>6 Invocavit Altissimum potentem in oppugnando inimicos undique, et audivit illum magnus et sanctus Deus in saxis grandinis virtutis valde fortis.</p>

<p>7 Impetum fecit contra gentem hostilem, et in descensu perdidit contrarios,</p>

<p>8 ut cognoscant Gentes potentiam eius, quia contra Deum pugnare non est facile. Et secutus est a tergo potentis:</p>

<p>9 et in diebus Moysi misericordiam fecit ipse, et Caleb filius Iephone, stare contra hostem, et prohibere gentem a peccatis, et perfringere murmur malitiæ.</p>

<p>10 Et ipsi duo constituti, a periculo liberati sunt a numero sexcentorum millium peditum, inducere illos in hereditatem, in terram, quæ manat lac et mel.</p>

<p>11 Et dedit Dominus ipsi Caleb fortitudinem, et usque in senectutem permansit illi virtus, ut ascenderet in excelsum terræ locum, et semen ipsius obtinuit hereditatem:</p>

<p>12 ut viderent omnes filii Israel quia bonum est obsequi sancto Deo.</p>

<p>13 Et iudices singuli suo nomine, quorum non est corruptum cor: qui non aversi sunt a Domino,</p>

<p>14 ut sit memoria illorum in benedictione, et ossa eorum pullulent de loco suo,</p>

<p>15 et nomen eorum permaneat in æternum, permanens ad filios illorum, sanctorum virorum gloria.</p>

<p>16 Dilectus a Domino Deo suo Samuel propheta Domini, renovavit imperium, et unxit principes in gente sua.</p>

<p>17 In lege Domini congregationem iudicavit, et vidit Deus Iacob, et in fide sua probatus est propheta.</p>

<p>18 Et cognitus est in verbis suis fidelis, quia vidit Deum lucis:</p>

<p>19 et invocavit Dominum omnipotentem, in oppugnando hostes circumstantes undique in oblatione agni inviolati.</p>

<p>20 Et intonuit de cælo Dominus, et in sonitu magno auditam fecit vocem suam,</p>

<p>21 et contrivit principes Tyriorum, et omnes duces Philisthiim:</p>

<p>22 et ante tempus finis vitæ suæ et sæculi, testimonium præbuit in conspectu Domini, et Christi, pecunias et usque ad calceamenta ab omni carne non accepit, et non accusavit illum homo.</p>

<p>23 Et post hoc dormivit, et notum fecit regi, et ostendit illi finem vitæ suæ, et exaltavit vocem suam de terra in prophetia delere impietatem gentis.</p>
</article>
<hr>
<footer>
	Copyright &copy; 2023 <a href="https://catholicsede.github.io">CatholicSede.github.io</a>. Tous droits réservés.
</footer>
</body>
</html>

