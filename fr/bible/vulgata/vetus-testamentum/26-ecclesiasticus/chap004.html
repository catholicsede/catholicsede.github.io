<!DOCTYPE html>
<html lang="fr">
	<head>
	<meta charset="utf-8"/>
	<meta name="viewport" content="width=device-width"/>
	<title>CatholicSede</title>
	<link rel="stylesheet" href="https://catholicsede.github.io/css/style.css"/>
	<link rel="stylesheet" href="/css/style.css"/>
	<link rel="canonical" href="https://catholicsede.github.io/fr/bible/vulgata/vetus-testamentum/26-ecclesiasticus/chap004.html" />
	<link rel="icon" type="image/png" href="/images/favicon.png" />
	</head>

	<body>
	<header>
	<div class="header-site"><a href="https://catholicsede.github.io">CatholicSede.github.io</a></div>

	<div class="header-text">Ce site promeut la foi catholique traditionnelle nécessaire pour le salut.</div>

	</br>
	</header>	

	<nav>
	<a href="/fr">Accueil</a> |
	<a href="/fr/bible/index.html">Bible</a> |
	<a href="/fr/doctrine/index.html">Doctrine</a> |
	<a href="/fr/spiritualite/index.html">Spiritualité</a> |
	<a href="/fr/apologetique/index.html">Apologétique</a> |
	<a href="/fr/liens.html">Liens</a> |
	<a href="/fr/contact.html">Contact</a> |
	<a href="/en">English</a>
	</nav>

	<article>
<p>
 > <a href="/fr/bible/index.html">Bible</a> > <a href="/fr/bible/vulgata/index.html">Biblia Vulgata</a> > <a href="/fr/bible/vulgata/vetus-testamentum/index.html">Vetus Testamentum</a> > <a href="/fr/bible/vulgata/vetus-testamentum/26-ecclesiasticus/index.html">Ecclesiasticus</a></p>
<h1>Caput 4</h1>

<hr/>

<p>1 Fili eleemosynam pauperis ne defraudes, et oculos tuos ne transvertas a paupere.</p>

<p>2 Animam esurientem ne despexeris: et non exasperes pauperem in inopia sua.</p>

<p>3 Cor inopis ne afflixeris, et non protrahas datum angustianti.</p>

<p>4 Rogationem contribulati ne abiicias: et non avertas faciem tuam ab egeno.</p>

<p>5 Ab inope ne avertas oculos tuos propter iram: et non relinquas quærentibus tibi retro maledicere:</p>

<p>6 maledicentis enim tibi in amaritudine animæ exaudietur deprecatio illius: exaudiet autem eum, qui fecit illum.</p>

<p>7 Congregationi pauperum affabilem te facito, et presbytero humilia animam tuam, et magnato humilia caput tuum.</p>

<p>8 Declina pauperi sine tristitia aurem tuam, et redde debitum tuum, et responde illi pacifica in mansuetudine.</p>

<p>9 Libera eum, qui iniuriam patitur de manu superbi: et non acide feras in anima tua.</p>

<p>10 In iudicando esto pupillis misericors ut pater, et pro viro matri illorum:</p>

<p>11 et eris tu velut filius Altissimi obediens, et miserebitur tui magis quam mater.</p>

<p>12 Sapientia filiis suis vitam inspirat, et suscipit inquirentes se, et præibit in via iustitiæ.</p>

<p>13 et qui illam diligit, diligit vitam: et qui vigilaverint ad illam, complectentur placorem eius.</p>

<p>14 Qui tenuerint illam, vitam hereditabunt: et quo introibit, benedicet Deus.</p>

<p>15 Qui serviunt ei, obsequentes erunt sancto: et eos, qui diligunt illam, diligit Deus.</p>

<p>16 Qui audit illam, iudicabit Gentes: et qui intuetur illam, permanebit confidens.</p>

<p>17 Si crediderit ei, hereditabit illam, et erunt in confirmatione creaturæ illius.</p>

<p>18 quoniam in tentatione ambulat cum eo, et in primis eligit eum.</p>

<p>19 Timorem et metum, et probationem inducet super illum: et cruciabit illum in tribulatione doctrinæ suæ, donec tentet eum in cogitationibus suis, et credat animæ illius.</p>

<p>20 Et firmabit illum, et iter adducet directum ad illum, et lætificabit illum,</p>

<p>21 et denudabit absconsa sua illi, et thesaurizabit super illum scientiam et intellectum iustitiæ.</p>

<p>22 Si autem oberraverit, derelinquet eum, et tradet eum in manus inimici sui.</p>

<p>23 Fili conserva tempus, et devita a malo.</p>

<p>24 Pro anima tua ne confundaris dicere verum.</p>

<p>25 Est enim confusio adducens peccatum, et est confusio adducens gloriam et gratiam.</p>

<p>26 Ne accipias faciem adversus faciem tuam, nec adversus animam tuam mendacium.</p>

<p>27 Ne reverearis proximum tuum in casu suo:</p>

<p>28 nec retineas verbum in tempore salutis. Non abscondas sapientiam tuam in decore suo.</p>

<p>29 In lingua enim sapientia dignoscitur: et sensus, et scientia, et doctrina in verbo sensati, et firmamentum in operibus iustitiæ.</p>

<p>30 Non contradicas verbo veritatis ullo modo, et de mendacio ineruditionis tuæ confundere.</p>

<p>31 Non confundaris confiteri peccata tua, et ne subiicias te omni homini pro peccato.</p>

<p>32 Noli resistere contra faciem potentis, nec coneris contra ictum fluvii.</p>

<p>33 Pro iustitia agonizare pro anima tua, et usque ad mortem certa pro iustitia, et Deus expugnabit pro te inimicos tuos.</p>

<p>34 Noli citatus esse in lingua tua: et inutilis, et remissus in operibus tuis.</p>

<p>35 Noli esse sicut leo in domo tua, evertens domesticos tuos, et opprimens subiectos tibi.</p>

<p>36 Non sit porrecta manus tua ad accipiendum, et ad dandum collecta.</p>
</article>
<hr>
<footer>
	Copyright &copy; 2023 <a href="https://catholicsede.github.io">CatholicSede.github.io</a>. Tous droits réservés.
</footer>
</body>
</html>

