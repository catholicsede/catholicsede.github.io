<!DOCTYPE html>
<html lang="fr">
	<head>
	<meta charset="utf-8"/>
	<meta name="viewport" content="width=device-width"/>
	<title>CatholicSede</title>
	<link rel="stylesheet" href="https://catholicsede.github.io/css/style.css"/>
	<link rel="stylesheet" href="/css/style.css"/>
	<link rel="canonical" href="https://catholicsede.github.io/fr/bible/vulgata/vetus-testamentum/26-ecclesiasticus/chap014.html" />
	<link rel="icon" type="image/png" href="/images/favicon.png" />
	</head>

	<body>
	<header>
	<div class="header-site"><a href="https://catholicsede.github.io">CatholicSede.github.io</a></div>

	<div class="header-text">Ce site promeut la foi catholique traditionnelle nécessaire pour le salut.</div>

	</br>
	</header>	

	<nav>
	<a href="/fr">Accueil</a> |
	<a href="/fr/bible/index.html">Bible</a> |
	<a href="/fr/doctrine/index.html">Doctrine</a> |
	<a href="/fr/spiritualite/index.html">Spiritualité</a> |
	<a href="/fr/apologetique/index.html">Apologétique</a> |
	<a href="/fr/liens.html">Liens</a> |
	<a href="/fr/contact.html">Contact</a> |
	<a href="/en">English</a>
	</nav>

	<article>
<p>
 > <a href="/fr/bible/index.html">Bible</a> > <a href="/fr/bible/vulgata/index.html">Biblia Vulgata</a> > <a href="/fr/bible/vulgata/vetus-testamentum/index.html">Vetus Testamentum</a> > <a href="/fr/bible/vulgata/vetus-testamentum/26-ecclesiasticus/index.html">Ecclesiasticus</a></p>
<h1>Caput 14</h1>

<hr/>

<p>1 Beatus vir, qui non est lapsus verbo ex ore suo, et non est stimulatus in tristitia delicti.</p>

<p>2 Felix, qui non habuit animi sui tristitiam, et non excidit a spe sua.</p>

<p>3 Viro cupido et tenaci sine ratione est substantia, et homini livido ad quid aurum?</p>

<p>4 Qui acervat ex animo suo iniuste, aliis congregat, et in bonis illius alius luxuriabitur.</p>

<p>5 Qui sibi nequam est, cui alii bonus erit? et non iucundabitur in bonis suis.</p>

<p>6 Qui sibi invidet, nihil est illo nequius, et hæc redditio est malitiæ illius:</p>

<p>7 et si bene fecerit, ignoranter, et non volens facit: et in novissimo manifestat malitiam suam.</p>

<p>8 Nequam est oculus lividi, et avertens faciem suam, et despiciens animam suam.</p>

<p>9 Insatiabilis oculus cupidi in parte iniquitatis: non satiabitur donec consumat arefaciens animam suam.</p>

<p>10 Oculus malus ad mala: et non saturabitur pane, sed indigens et in tristitia erit super mensam suam.</p>

<p>11 Fili si habes, benefac tecum, et Deo dignas oblationes offer.</p>

<p>12 Memor esto quoniam mors non tardat, et testamentum inferorum quia demonstratum est tibi: testamentum enim huius mundi morte morietur.</p>

<p>13 Ante mortem benefac amico tuo, et secundum vires tuas exporrigens da pauperi.</p>

<p>14 Non defrauderis a die bono, et particula boni doni non te prætereat.</p>

<p>15 Nonne aliis relinques dolores et labores tuos in divisione sortis?</p>

<p>16 Da, et accipe, et iustifica animam tuam.</p>

<p>17 Ante obitum tuum operare iustitiam: quoniam non est apud inferos invenire cibum.</p>

<p>18 Omnis caro sicut fœnum veterascet, et sicut folium fructificans in arbore viridi.</p>

<p>19 Alia generantur, et alia deiiciuntur: sic generatio carnis et sanguinis, alia finitur, et alia nascitur.</p>

<p>20 Omne opus corruptibile in fine deficiet: et qui illud operatur, ibit cum illo.</p>

<p>21 Et omne opus electum iustificabitur: et qui operatur illud, honorabitur in illo.</p>

<p>22 Beatus vir, qui in sapientia morabitur, et qui in iustitia sua meditabitur, et in sensu cogitabit circumspectionem Dei.</p>

<p>23 Qui excogitat vias illius in corde suo, et in absconditis suis intelligens, vadens post illam quasi investigator, et in viis illius consistens:</p>

<p>24 qui respicit per fenestras illius, et in ianuis illius audiens:</p>

<p>25 qui requiescit iuxta domum illius, et in parietibus illius figens palum statuet casulam suam ad manus illius, et requiescent in casula illius bona per ævum:</p>

<p>26 statuet filios suos sub tegmine illius, et sub ramis eius morabitur.</p>

<p>27 protegetur sub tegmine illius a fervore, et in gloria eius requiescet.</p>
</article>
<hr>
<footer>
	Copyright &copy; 2023 <a href="https://catholicsede.github.io">CatholicSede.github.io</a>. Tous droits réservés.
</footer>
</body>
</html>

