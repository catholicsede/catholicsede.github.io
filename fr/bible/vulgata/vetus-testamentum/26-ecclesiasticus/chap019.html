<!DOCTYPE html>
<html lang="fr">
	<head>
	<meta charset="utf-8"/>
	<meta name="viewport" content="width=device-width"/>
	<title>CatholicSede</title>
	<link rel="stylesheet" href="https://catholicsede.github.io/css/style.css"/>
	<link rel="stylesheet" href="/css/style.css"/>
	<link rel="canonical" href="https://catholicsede.github.io/fr/bible/vulgata/vetus-testamentum/26-ecclesiasticus/chap019.html" />
	<link rel="icon" type="image/png" href="/images/favicon.png" />
	</head>

	<body>
	<header>
	<div class="header-site"><a href="https://catholicsede.github.io">CatholicSede.github.io</a></div>

	<div class="header-text">Ce site promeut la foi catholique traditionnelle nécessaire pour le salut.</div>

	</br>
	</header>	

	<nav>
	<a href="/fr">Accueil</a> |
	<a href="/fr/bible/index.html">Bible</a> |
	<a href="/fr/doctrine/index.html">Doctrine</a> |
	<a href="/fr/spiritualite/index.html">Spiritualité</a> |
	<a href="/fr/apologetique/index.html">Apologétique</a> |
	<a href="/fr/liens.html">Liens</a> |
	<a href="/fr/contact.html">Contact</a> |
	<a href="/en">English</a>
	</nav>

	<article>
<p>
 > <a href="/fr/bible/index.html">Bible</a> > <a href="/fr/bible/vulgata/index.html">Biblia Vulgata</a> > <a href="/fr/bible/vulgata/vetus-testamentum/index.html">Vetus Testamentum</a> > <a href="/fr/bible/vulgata/vetus-testamentum/26-ecclesiasticus/index.html">Ecclesiasticus</a></p>
<h1>Caput 19</h1>

<hr/>

<p>1 Operarius ebriosus non locupletabitur: et qui spernit modica, paulatim decidet.</p>

<p>2 Vinum et mulieres apostatare faciunt sapientes, et arguent sensatos:</p>

<p>3 et qui se iungit fornicariis, erit nequam: putredo et vermes hereditabunt illum, et extolletur in exemplum maius, et tolletur de numero anima eius.</p>

<p>4 Qui credit cito, levis corde est, et minorabitur: et qui delinquit in animam suam, insuper habebitur.</p>

<p>5 Qui gaudet iniquitate, denotabitur: et qui odit correptionem, minuetur vita: et qui odit loquacitatem, extinguit malitiam.</p>

<p>6 Qui peccat in animam suam, pœnitebit: et qui iucundatur in malitia, denotabitur.</p>

<p>7 Ne iteres verbum nequam et durum, et non minoraberis.</p>

<p>8 Amico et inimico noli narrare sensum tuum: et si est tibi delictum, noli denudare.</p>

<p>9 audiet enim te, et custodiet te, et quasi defendens peccatum odiet te, et sic aderit tibi semper.</p>

<p>10 Audisti verbum adversus proximum tuum? commoriatur in te, fidens quoniam non te dirumpet.</p>

<p>11 A facie verbi parturit fatuus, tamquam gemitus partus infantis.</p>

<p>12 Sagitta infixa femori carnis, sic verbum in corde stulti.</p>

<p>13 Corripe amicum, ne forte non intellexerit, et dicat: Non feci: aut si fecerit, ne iterum addat facere.</p>

<p>14 Corripe proximum, ne forte non dixerit: et si dixerit, ne forte iteret.</p>

<p>15 Corripe amicum: sæpe enim fit commissio.</p>

<p>16 Et non omni verbo credas. est qui labitur lingua, sed non ex animo.</p>

<p>17 Quis est enim qui non deliquerit in lingua sua? Corripe proximum antequam commineris.</p>

<p>18 Et da locum timori Altissimi: quia omnis sapientia timor Dei, et in illa timere Deum, et in omni sapientia dispositio legis.</p>

<p>19 Et non est sapientia nequitiæ disciplina: et non est cogitatus peccatorum prudentia.</p>

<p>20 Est nequitia, et in ipsa execratio: et est insipiens qui minuitur sapientia.</p>

<p>21 Melior est homo, qui minuitur sapientia, et deficiens sensu in timore, quam qui abundat sensu, et transgreditur legem Altissimi.</p>

<p>22 Est solertia certa, et ipsa iniqua.</p>

<p>23 Et est qui emittit verbum certum enarrans veritatem. Est qui nequiter humiliat se, et interiora eius plena sunt dolo:</p>

<p>24 et est qui se nimium submittit a multa humilitate: et est qui inclinat faciem suam, et fingit se non videre quod ignoratum est:</p>

<p>25 et si ab imbecillitate virium vetetur peccare, si invenerit tempus malefaciendi, malefaciet.</p>

<p>26 Ex visu cognoscitur vir, et ab occursu faciei cognoscitur sensatus.</p>

<p>27 Amictus corporis, et risus dentium, et ingressus hominis enunciant de illo.</p>

<p>28 Est correptio mendax in ira contumeliosi: et est iudicium, quod non probatur esse bonum: et est tacens, et ipse est prudens.</p>
</article>
<footer>
	Copyright &copy; 2023 <a href="https://catholicsede.github.io">CatholicSede.github.io</a>. Tous droits réservés.
</footer>
</body>
</html>

