<!DOCTYPE html>
<html lang="fr">
	<head>
	<meta charset="utf-8"/>
	<meta name="viewport" content="width=device-width"/>
	<title>CatholicSede</title>
	<link rel="stylesheet" href="https://catholicsede.github.io/css/style.css"/>
	<link rel="stylesheet" href="/css/style.css"/>
	<link rel="canonical" href="https://catholicsede.github.io/fr/bible/vulgata/vetus-testamentum/26-ecclesiasticus/chap051.html" />
	<link rel="icon" type="image/png" href="/images/favicon.png" />
	</head>

	<body>
	<header>
	<div class="header-site"><a href="https://catholicsede.github.io">CatholicSede.github.io</a></div>

	<div class="header-text">Ce site promeut la foi catholique traditionnelle nécessaire pour le salut.</div>

	</br>
	</header>	

	<nav>
	<a href="/fr">Accueil</a> |
	<a href="/fr/bible/index.html">Bible</a> |
	<a href="/fr/doctrine/index.html">Doctrine</a> |
	<a href="/fr/spiritualite/index.html">Spiritualité</a> |
	<a href="/fr/apologetique/index.html">Apologétique</a> |
	<a href="/fr/liens.html">Liens</a> |
	<a href="/fr/contact.html">Contact</a> |
	<a href="/en">English</a>
	</nav>

	<article>
<p>
 > <a href="/fr/bible/index.html">Bible</a> > <a href="/fr/bible/vulgata/index.html">Biblia Vulgata</a> > <a href="/fr/bible/vulgata/vetus-testamentum/index.html">Vetus Testamentum</a> > <a href="/fr/bible/vulgata/vetus-testamentum/26-ecclesiasticus/index.html">Ecclesiasticus</a></p>
<h1>Caput 51</h1>

<hr/>

<p>1 Oratio Iesu filii Sirach: Confitebor tibi Domine rex, et collaudabo te Deum salvatorem meum.</p>

<p>2 Confitebor nomini tuo: quoniam adiutor et protector factus es mihi,</p>

<p>3 et liberasti corpus meum a perditione, a laqueo linguæ iniquæ, et a labiis operantium mendacium, et in conspectu astantium factus es mihi adiutor.</p>

<p>4 Et liberasti me secundum multitudinem misericordiæ nominis tui a rugientibus, præparatis ad escam,</p>

<p>5 de manibus quærentium animam meam, et de portis tribulationum quæ circumdederunt me:</p>

<p>6 a pressura flammæ, quæ circumdedit me, et in medio ignis non sum æstuatus:</p>

<p>7 de altitudine ventris inferi, et a lingua coinquinata, et a verbo mendacii, a rege iniquo, et a lingua iniusta:</p>

<p>8 laudabit usque ad mortem anima mea Dominum,</p>

<p>9 et vita mea appropinquans erat in inferno deorsum.</p>

<p>10 Circumdederunt me undique, et non erat qui adiuvaret. Respiciens eram ad adiutorium hominum, et non erat.</p>

<p>11 Memoratus sum misericordiæ tuæ Domine, et operationis tuæ, quæ a sæculo sunt.</p>

<p>12 quoniam eruis sustinentes te Domine, et liberas eos de manibus gentium.</p>

<p>13 Exaltasti super terram habitationem meam, et pro morte defluente deprecatus sum.</p>

<p>14 Invocavi Dominum patrem Domini mei, ut non derelinquat me in die tribulationis meæ, et in tempore superborum sine adiutorio.</p>

<p>15 Laudabo nomen tuum assidue, et collaudabo illud in confessione, et exaudita est oratio mea.</p>

<p>16 Et liberasti me de perditione, et eripuisti me de tempore iniquo.</p>

<p>17 Propterea confitebor, et laudem dicam tibi, et benedicam nomini Domini.</p>

<p>18 Cum adhuc iunior essem, priusquam oberrarem, quæsivi sapientiam palam in oratione mea.</p>

<p>19 Ante templum postulabam pro illis, et usque in novissimis inquiram eam. Et effloruit tamquam præcox uva,</p>

<p>20 lætatum est cor meum in ea. Ambulavit pes meus iter rectum, a iuventute mea investigabam eam.</p>

<p>21 Inclinavi modico aurem meam, et excepi illam.</p>

<p>22 Multam inveni in meipso sapientiam, et multum profeci in ea.</p>

<p>23 Danti mihi sapientiam, dabo gloriam.</p>

<p>24 Consiliatus sum enim ut facerem illam: zelatus sum bonum, et non confundar.</p>

<p>25 Colluctata est anima mea in illa, et in faciendo eam confirmatus sum.</p>

<p>26 Manus meas extendi in altum, et insipientiam eius luxi.</p>

<p>27 Animam meam direxi ad illam, et in agnitione inveni eam.</p>

<p>28 Possedi cum ipsa cor ab initio: propter hoc non derelinquar.</p>

<p>29 Venter meus conturbatus est quærendo illam: propterea bonam possidebo possessionem.</p>

<p>30 Dedit mihi Dominus linguam mercedem meam: et in ipsa laudabo eum.</p>

<p>31 Appropiate ad me indocti, et congregate vos in domum disciplinæ.</p>

<p>32 quid adhuc retardatis? et quid dicitis in his? animæ vestræ sitiunt vehementer.</p>

<p>33 Aperui os meum, et locutus sum: Comparate vobis sine argento,</p>

<p>34 et collum vestrum subiicite iugo, et suscipiat anima vestra disciplinam: in proximo est enim invenire eam.</p>

<p>35 Videte oculis vestris quia modicum laboravi, et inveni mihi multam requiem.</p>

<p>36 Assumite disciplinam in multo numero argenti, et copiosum aurum possidete in ea.</p>

<p>37 Lætetur anima vestra in misericordia eius, et non confundemini in laude ipsius.</p>

<p>38 Operamini opus vestrum ante tempus, et dabit vobis mercedem vestram in tempore suo.</p>
</article>
<hr>
<footer>
	Copyright &copy; 2023 <a href="https://catholicsede.github.io">CatholicSede.github.io</a>. Tous droits réservés.
</footer>
</body>
</html>

