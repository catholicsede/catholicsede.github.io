<!DOCTYPE html>
<html lang="fr">
	<head>
	<meta charset="utf-8"/>
	<meta name="viewport" content="width=device-width"/>
	<title>CatholicSede</title>
	<link rel="stylesheet" href="https://catholicsede.github.io/css/style.css"/>
	<link rel="stylesheet" href="/css/style.css"/>
	<link rel="canonical" href="https://catholicsede.github.io/fr/bible/vulgata/vetus-testamentum/26-ecclesiasticus/chap044.html" />
	<link rel="icon" type="image/png" href="/images/favicon.png" />
	</head>

	<body>
	<header>
	<div class="header-site"><a href="https://catholicsede.github.io">CatholicSede.github.io</a></div>

	<div class="header-text">Ce site promeut la foi catholique traditionnelle nécessaire pour le salut.</div>

	</br>
	</header>	

	<nav>
	<a href="/fr">Accueil</a> |
	<a href="/fr/bible/index.html">Bible</a> |
	<a href="/fr/doctrine/index.html">Doctrine</a> |
	<a href="/fr/spiritualite/index.html">Spiritualité</a> |
	<a href="/fr/apologetique/index.html">Apologétique</a> |
	<a href="/fr/liens.html">Liens</a> |
	<a href="/fr/contact.html">Contact</a> |
	<a href="/en">English</a>
	</nav>

	<article>
<p>
 > <a href="/fr/bible/index.html">Bible</a> > <a href="/fr/bible/vulgata/index.html">Biblia Vulgata</a> > <a href="/fr/bible/vulgata/vetus-testamentum/index.html">Vetus Testamentum</a> > <a href="/fr/bible/vulgata/vetus-testamentum/26-ecclesiasticus/index.html">Ecclesiasticus</a></p>
<h1>Caput 44</h1>

<hr/>

<p>1 Laudemus viros gloriosos, et parentes nostros in generatione sua.</p>

<p>2 Multam gloriam fecit Dominus magnificentia sua a sæculo.</p>

<p>3 Dominantes in potestatibus suis, homines magni virtute, et prudentia sua præditi, nunciantes in prophetis dignitatem prophetarum,</p>

<p>4 et imperantes in præsenti populo, et virtute prudentiæ populis sanctissima verba.</p>

<p>5 In peritia sua requirentes modos musicos, et narrantes carmina scripturarum.</p>

<p>6 Homines divites in virtute, pulchritudinis studium habentes: pacificantes in domibus suis.</p>

<p>7 Omnes isti in generationibus gentis suæ gloriam adepti sunt, et in diebus suis habentur in laudibus.</p>

<p>8 Qui de illis nati sunt, reliquerunt nomen narrandi laudes eorum:</p>

<p>9 et sunt quorum non est memoria: perierunt quasi qui non fuerint: et nati sunt, quasi non nati, et filii ipsorum cum ipsis.</p>

<p>10 Sed illi viri misericordiæ sunt, quorum pietates non defuerunt:</p>

<p>11 cum semine eorum permanent bona,</p>

<p>12 hereditas sancta nepotes eorum, et in testamentis stetit semen eorum:</p>

<p>13 et filii eorum propter illos usque in æternum manent: semen eorum et gloria eorum non derelinquetur.</p>

<p>14 Corpora ipsorum in pace sepulta sunt, et nomen eorum vivit in generationem et generationem.</p>

<p>15 Sapientiam ipsorum narrent populi, et laudem eorum nunciet ecclesia.</p>

<p>16 Henoch placuit Deo, et translatus est in paradisum, ut det gentibus pœnitentiam.</p>

<p>17 Noe inventus est perfectus, iustus, et in tempore iracundiæ factus est reconciliatio.</p>

<p>18 Ideo dimissum est reliquum terræ, cum factum est diluvium.</p>

<p>19 Testamenta sæculi posita sunt apud illum, ne deleri possit diluvio omnis caro.</p>

<p>20 Abraham magnus pater multitudinis gentium, et non est inventus similis illi in gloria: qui conservavit legem Excelsi, et fuit in testamento cum illo.</p>

<p>21 In carne eius stare fecit testamentum, et in tentatione inventus est fidelis.</p>

<p>22 Ideo iureiurando dedit illi gloriam in gente sua, crescere illum quasi terræ cumulum,</p>

<p>23 et ut stellas exaltare semen eius, et hereditare illos a mari usque ad mare, et a flumine usque ad terminos terræ.</p>

<p>24 Et in Isaac eodem modo fecit propter Abraham patrem eius.</p>

<p>25 Benedictionem omnium Gentium dedit illi Dominus, et testamentum confirmavit super caput Iacob.</p>

<p>26 Agnovit eum in benedictionibus suis, et dedit illi hereditatem, et divisit illi partem in tribubus duodecim.</p>

<p>27 Et conservavit illi homines misericordiæ, invenientes gratiam in oculis omnis carnis.</p>
</article>
<footer>
	Copyright &copy; 2023 <a href="https://catholicsede.github.io">CatholicSede.github.io</a>. Tous droits réservés.
</footer>
</body>
</html>

