<!DOCTYPE html>
<html lang="fr">
	<head>
	<meta charset="utf-8"/>
	<meta name="viewport" content="width=device-width"/>
	<title>CatholicSede</title>
	<link rel="stylesheet" href="https://catholicsede.github.io/css/style.css"/>
	<link rel="stylesheet" href="/css/style.css"/>
	<link rel="canonical" href="https://catholicsede.github.io/fr/bible/vulgata/vetus-testamentum/26-ecclesiasticus/chap042.html" />
	<link rel="icon" type="image/png" href="/images/favicon.png" />
	</head>

	<body>
	<header>
	<div class="header-site"><a href="https://catholicsede.github.io">CatholicSede.github.io</a></div>

	<div class="header-text">Ce site promeut la foi catholique traditionnelle nécessaire pour le salut.</div>

	</br>
	</header>	

	<nav>
	<a href="/fr">Accueil</a> |
	<a href="/fr/bible/index.html">Bible</a> |
	<a href="/fr/doctrine/index.html">Doctrine</a> |
	<a href="/fr/spiritualite/index.html">Spiritualité</a> |
	<a href="/fr/apologetique/index.html">Apologétique</a> |
	<a href="/fr/liens.html">Liens</a> |
	<a href="/fr/contact.html">Contact</a> |
	<a href="/en">English</a>
	</nav>

	<article>
<p>
 > <a href="/fr/bible/index.html">Bible</a> > <a href="/fr/bible/vulgata/index.html">Biblia Vulgata</a> > <a href="/fr/bible/vulgata/vetus-testamentum/index.html">Vetus Testamentum</a> > <a href="/fr/bible/vulgata/vetus-testamentum/26-ecclesiasticus/index.html">Ecclesiasticus</a></p>
<h1>Caput 42</h1>

<hr/>

<p>1 Non duplices sermonem auditus de revelatione sermonis absconditi, et eris vere sine confusione, et invenies gratiam in conspectu omnium hominum: ne pro his omnibus confundaris, et ne accipias personam ut delinquas.</p>

<p>2 De lege Altissimi, et testamento, et de iudicio iustificare impium,</p>

<p>3 de verbo sociorum et viatorum, et de datione hereditatis amicorum,</p>

<p>4 de æqualitate stateræ et ponderum, de acquisitione multorum et paucorum,</p>

<p>5 de corruptione emptionis, et negotiatorum, et de multa disciplina filiorum, et servo pessimo latus sanguinare.</p>

<p>6 Super mulierem nequam bonum est signum.</p>

<p>7 Ubi manus multæ sunt, claude, et quodcumque trades, numera, et appende: datum vero, et acceptum omne describe.</p>

<p>8 De disciplina insensati et fatui, et de senioribus, qui iudicantur ab adolescentibus: et eris eruditus in omnibus, et probabilis in conspectu omnium vivorum.</p>

<p>9 Filia patris abscondita est vigilia, et solicitudo eius aufert somnum, ne forte in adolescentia sua adulta efficiatur, et cum viro commorata odibilis fiat:</p>

<p>10 nequando polluatur in virginitate sua, et in paternis suis gravida inveniatur: ne forte cum viro commorata transgrediatur, aut certe sterilis efficiatur.</p>

<p>11 Super filiam luxuriosam confirma custodiam: ne quando faciat te in opprobrium venire inimicis, a detractione in civitate, et obiectione plebis, et confundat te in multitudine populi.</p>

<p>12 Omni homini noli intendere in specie: et in medio mulierum noli commorari:</p>

<p>13 de vestimentis enim procedit tinea, et a muliere iniquitas viri.</p>

<p>14 Melior est enim iniquitas viri, quam mulier benefaciens, et mulier confundens in opprobrium.</p>

<p>15 Memor ero igitur operum Domini, et quæ vidi annunciabo. In sermonibus Domini opera eius.</p>

<p>16 Sol illuminans per omnia respexit, et gloria Domini plenum est opus eius.</p>

<p>17 Nonne Dominus fecit sanctos enarrare omnia mirabilia sua, quæ confirmavit Dominus omnipotens stabiliri in gloria sua?</p>

<p>18 Abyssum, et cor hominum investigavit: et in astutia eorum excogitavit.</p>

<p>19 Cognovit enim Dominus omnem scientiam, et inspexit in signum ævi, annuncians quæ præterierunt, et quæ superventura sunt, revelans vestigia occultorum.</p>

<p>20 Non præterit illum omnis cogitatus, et non abscondit se ab eo ullus sermo.</p>

<p>21 Magnalia sapientiæ suæ decoravit: qui est ante sæculum et usque in sæculum, neque adiectum est,</p>

<p>22 neque minuitur, et non eget alicuius consilio.</p>

<p>23 Quam desiderabilia omnia opera eius, et tamquam scintilla, quæ est considerare!</p>

<p>24 Omnia hæc vivunt, et manent in sæculum, et in omni necessitate omnia obaudiunt ei.</p>

<p>25 Omnia duplicia, unum contra unum, et non fecit quidquam deesse.</p>

<p>26 Uniuscuiusque confirmavit bona. Et quis satiabitur videns gloriam eius?</p>
</article>
<hr>
<footer>
	Copyright &copy; 2023 <a href="https://catholicsede.github.io">CatholicSede.github.io</a>. Tous droits réservés.
</footer>
</body>
</html>

