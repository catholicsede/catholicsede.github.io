<!DOCTYPE html>
<html lang="fr">
	<head>
	<meta charset="utf-8"/>
	<meta name="viewport" content="width=device-width"/>
	<title>CatholicSede</title>
	<link rel="stylesheet" href="https://catholicsede.github.io/css/style.css"/>
	<link rel="stylesheet" href="/css/style.css"/>
	<link rel="canonical" href="https://catholicsede.github.io/fr/bible/vulgata/vetus-testamentum/26-ecclesiasticus/chap026.html" />
	<link rel="icon" type="image/png" href="/images/favicon.png" />
	</head>

	<body>
	<header>
	<div class="header-site"><a href="https://catholicsede.github.io">CatholicSede.github.io</a></div>

	<div class="header-text">Ce site promeut la foi catholique traditionnelle nécessaire pour le salut.</div>

	</br>
	</header>	

	<nav>
	<a href="/fr">Accueil</a> |
	<a href="/fr/bible/index.html">Bible</a> |
	<a href="/fr/doctrine/index.html">Doctrine</a> |
	<a href="/fr/spiritualite/index.html">Spiritualité</a> |
	<a href="/fr/apologetique/index.html">Apologétique</a> |
	<a href="/fr/liens.html">Liens</a> |
	<a href="/fr/contact.html">Contact</a> |
	<a href="/en">English</a>
	</nav>

	<article>
<p>
 > <a href="/fr/bible/index.html">Bible</a> > <a href="/fr/bible/vulgata/index.html">Biblia Vulgata</a> > <a href="/fr/bible/vulgata/vetus-testamentum/index.html">Vetus Testamentum</a> > <a href="/fr/bible/vulgata/vetus-testamentum/26-ecclesiasticus/index.html">Ecclesiasticus</a></p>
<h1>Caput 26</h1>

<hr/>

<p>1 Mulieris bonæ beatus vir: numerus enim annorum illius duplex.</p>

<p>2 Mulier fortis oblectat virum suum, et annos vitæ illius in pace implebit.</p>

<p>3 Pars bona, mulier bona, in parte timentium Deum dabitur viro pro factis bonis:</p>

<p>4 divitis autem, et pauperis cor bonum, in omni tempore vultus illorum hilaris.</p>

<p>5 A tribus timuit cor meum, et in quarto facies mea metuit:</p>

<p>6 Delaturam civitatis: et collectionem populi:</p>

<p>7 calumniam mendacem, super mortem, omnia gravia:</p>

<p>8 dolor cordis et luctus, mulier zelotypa.</p>

<p>9 In muliere zelotypa flagellum linguæ, omnibus communicans.</p>

<p>10 Sicut boum iugum, quod movetur, ita et mulier nequam: qui tenet illam, quasi qui apprehendit scorpionem.</p>

<p>11 Mulier ebriosa ira magna: et contumelia, et turpitudo illius non tegetur.</p>

<p>12 Fornicatio mulieris in extollentia oculorum, et in palpebris illius agnoscetur.</p>

<p>13 In filia non avertente se, firma custodiam: ne inventa occasione utatur se.</p>

<p>14 Ab omni irreverentia oculorum eius cave, et ne mireris si te neglexerit.</p>

<p>15 sicut viator sitiens, ad fontem os aperiet, et ab omni aqua proxima bibet, et contra omnem palum sedebit, et contra omnem sagittam aperiet pharetram donec deficiat.</p>

<p>16 Gratia mulieris sedulæ delectabit virum suum, et ossa illius impinguabit.</p>

<p>17 Disciplina illius datum Dei est.</p>

<p>18 Mulier sensata et tacita, non est immutatio eruditæ animæ.</p>

<p>19 Gratia super gratiam mulier sancta, et pudorata.</p>

<p>20 Omnis autem ponderatio non est digna continentis animæ.</p>

<p>21 Sicut sol oriens mundo in altissimis Dei, sic mulieris bonæ species in ornamentum domus eius.</p>

<p>22 lucerna splendens super candelabrum sanctum, et species faciei super ætatem stabilem.</p>

<p>23 Columnæ aureæ super bases argenteas, et pedes firmi super plantas stabilis mulieris.</p>

<p>24 Fundamenta æterna supra petram solidam, et mandata Dei in corde mulieris sanctæ.</p>

<p>25 In duobus contristatum est cor meum, et in tertio iracundia mihi advenit:</p>

<p>26 Vir bellator deficiens per inopiam: et vir sensatus contemptus:</p>

<p>27 et qui transgreditur a iustitia ad peccatum, Deus paravit eum ad rhomphæam.</p>

<p>28 Duæ species difficiles et periculosæ mihi apparuerunt, difficile exuitur negotians a negligentia: et non iustificabitur caupo a peccatis labiorum.</p>
</article>
<footer>
	Copyright &copy; 2023 <a href="https://catholicsede.github.io">CatholicSede.github.io</a>. Tous droits réservés.
</footer>
</body>
</html>

