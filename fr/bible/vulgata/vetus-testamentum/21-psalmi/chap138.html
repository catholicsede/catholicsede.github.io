<!DOCTYPE html>
<html lang="fr">
	<head>
	<meta charset="utf-8"/>
	<meta name="viewport" content="width=device-width"/>
	<title>CatholicSede</title>
	<link rel="stylesheet" href="https://catholicsede.github.io/css/style.css"/>
	<link rel="stylesheet" href="/css/style.css"/>
	<link rel="canonical" href="https://catholicsede.github.io/fr/bible/vulgata/vetus-testamentum/21-psalmi/chap138.html" />
	<link rel="icon" type="image/png" href="/images/favicon.png" />
	</head>

	<body>
	<header>
	<div class="header-site"><a href="https://catholicsede.github.io">CatholicSede.github.io</a></div>

	<div class="header-text">Ce site promeut la foi catholique traditionnelle nécessaire pour le salut.</div>

	</br>
	</header>	

	<nav>
	<a href="/fr">Accueil</a> |
	<a href="/fr/bible/index.html">Bible</a> |
	<a href="/fr/doctrine/index.html">Doctrine</a> |
	<a href="/fr/spiritualite/index.html">Spiritualité</a> |
	<a href="/fr/apologetique/index.html">Apologétique</a> |
	<a href="/fr/liens.html">Liens</a> |
	<a href="/fr/contact.html">Contact</a> |
	<a href="/en">English</a>
	</nav>

	<article>
<p>
 > <a href="/fr/bible/index.html">Bible</a> > <a href="/fr/bible/vulgata/index.html">Biblia Vulgata</a> > <a href="/fr/bible/vulgata/vetus-testamentum/index.html">Vetus Testamentum</a> > <a href="/fr/bible/vulgata/vetus-testamentum/21-psalmi/index.html">Psalmi</a></p>
<h1>Caput 138</h1>

<hr/>

<p>1 In finem, Psalmus David. Domine probasti me, et cognovisti me:</p>

<p>2 tu cognovisti sessionem meam, et resurrectionem meam.</p>

<p>3 Intellexisti cogitationes meas de longe: semitam meam, et funiculum meum investigasti.</p>

<p>4 Et omnes vias meas prævidisti: quia non est sermo in lingua mea.</p>

<p>5 Ecce Domine tu cognovisti omnia novissima, et antiqua: tu formasti me, et posuisti super me manum tuam.</p>

<p>6 Mirabilis facta est scientia tua ex me: confortata est, et non potero ad eam.</p>

<p>7 Quo ibo a spiritu tuo? et quo a facie tua fugiam?</p>

<p>8 Si ascendero in cælum, tu illic es: si descendero in infernum, ades.</p>

<p>9 Si sumpsero pennas meas diluculo, et habitavero in extremis maris:</p>

<p>10 Etenim illuc manus tua deducet me: et tenebit me dextera tua.</p>

<p>11 Et dixi: Forsitan tenebræ conculcabunt me: et nox illuminatio mea in deliciis meis.</p>

<p>12 Quia tenebræ non obscurabuntur a te, et nox sicut dies illuminabitur: sicut tenebræ eius, ita et lumen eius.</p>

<p>13 Quia tu possedisti renes meos: suscepisti me de utero matris meæ.</p>

<p>14 Confitebor tibi quia terribiliter magnificatus es: mirabilia opera tua, et anima mea cognoscit nimis.</p>

<p>15 Non est occultatum os meum a te, quod fecisti in occulto: et substantia mea in inferioribus terræ.</p>

<p>16 Imperfectum meum viderunt oculi tui, et in libro tuo omnes scribentur: dies formabuntur, et nemo in eis.</p>

<p>17 Mihi autem nimis honorificati sunt amici tui, Deus: nimis confortatus est principatus eorum.</p>

<p>18 Dinumerabo eos, et super arenam multiplicabuntur: exurrexi, et adhuc sum tecum.</p>

<p>19 Si occideris Deus peccatores: viri sanguinum declinate a me:</p>

<p>20 Quia dicitis in cogitatione: accipient in vanitate civitates tuas.</p>

<p>21 Nonne qui oderunt te Domine, oderam: et super inimicos tuos tabescebam?</p>

<p>22 Perfecto odio oderam illos: et inimici facti sunt mihi.</p>

<p>23 Proba me Deus, et scito cor meum: interroga me, et cognosce semitas meas.</p>

<p>24 Et vide, si via iniquitatis in me est: et deduc me in via æterna.</p>
</article>
<hr>
<footer>
	Copyright &copy; 2023 <a href="https://catholicsede.github.io">CatholicSede.github.io</a>. Tous droits réservés.
</footer>
</body>
</html>

