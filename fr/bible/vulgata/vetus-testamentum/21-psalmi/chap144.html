<!DOCTYPE html>
<html lang="fr">
	<head>
	<meta charset="utf-8"/>
	<meta name="viewport" content="width=device-width"/>
	<title>CatholicSede</title>
	<link rel="stylesheet" href="https://catholicsede.github.io/css/style.css"/>
	<link rel="stylesheet" href="/css/style.css"/>
	<link rel="canonical" href="https://catholicsede.github.io/fr/bible/vulgata/vetus-testamentum/21-psalmi/chap144.html" />
	<link rel="icon" type="image/png" href="/images/favicon.png" />
	</head>

	<body>
	<header>
	<div class="header-site"><a href="https://catholicsede.github.io">CatholicSede.github.io</a></div>

	<div class="header-text">Ce site promeut la foi catholique traditionnelle nécessaire pour le salut.</div>

	</br>
	</header>	

	<nav>
	<a href="/fr">Accueil</a> |
	<a href="/fr/bible/index.html">Bible</a> |
	<a href="/fr/doctrine/index.html">Doctrine</a> |
	<a href="/fr/spiritualite/index.html">Spiritualité</a> |
	<a href="/fr/apologetique/index.html">Apologétique</a> |
	<a href="/fr/liens.html">Liens</a> |
	<a href="/fr/contact.html">Contact</a> |
	<a href="/en">English</a>
	</nav>

	<article>
<p>
 > <a href="/fr/bible/index.html">Bible</a> > <a href="/fr/bible/vulgata/index.html">Biblia Vulgata</a> > <a href="/fr/bible/vulgata/vetus-testamentum/index.html">Vetus Testamentum</a> > <a href="/fr/bible/vulgata/vetus-testamentum/21-psalmi/index.html">Psalmi</a></p>
<h1>Caput 144</h1>

<hr/>

<p>1 Laudatio ipsi David. Exaltabo te Deus meus rex: et benedicam nomini tuo in sæculum, et in sæculum sæculi.</p>

<p>2 Per singulos dies benedicam tibi: et laudabo nomen tuum in sæculum, et in sæculum sæculi.</p>

<p>3 Magnus Dominus et laudabilis nimis: et magnitudinis eius non est finis.</p>

<p>4 Generatio et generatio laudabit opera tua: et potentiam tuam pronunciabunt.</p>

<p>5 Magnificentiam gloriæ sanctitatis tuæ loquentur: et mirabilia tua narrabunt.</p>

<p>6 Et virtutem terribilium tuorum dicent: et magnitudinem tuam narrabunt.</p>

<p>7 Memoriam abundantiæ suavitatis tuæ eructabunt: et iustitia tua exultabunt.</p>

<p>8 Miserator et misericors Dominus: patiens, et multum misericors.</p>

<p>9 Suavis Dominus universis: et miserationes eius super omnia opera eius.</p>

<p>10 Confiteantur tibi Domine omnia opera tua: et sancti tui benedicant tibi.</p>

<p>11 Gloriam regni tui dicent: et potentiam tuam loquentur:</p>

<p>12 Ut notam faciant filiis hominum potentiam tuam: et gloriam magnificentiæ regni tui.</p>

<p>13 Regnum tuum regnum omnium sæculorum: et dominatio tua in omni generatione et generationem. Fidelis Dominus in omnibus verbis suis: et sanctus in omnibus operibus suis.</p>

<p>14 Allevat Dominus omnes, qui corruunt: et erigit omnes elisos.</p>

<p>15 Oculi omnium in te sperant Domine: et tu das escam illorum in tempore opportuno.</p>

<p>16 Aperis tu manum tuam: et imples omne animal benedictione.</p>

<p>17 Iustus Dominus in omnibus viis suis: et sanctus in omnibus operibus suis.</p>

<p>18 Prope est Dominus omnibus invocantibus eum: omnibus invocantibus eum in veritate.</p>

<p>19 Voluntatem timentium se faciet, et deprecationem eorum exaudiet: et salvos faciet eos.</p>

<p>20 Custodit Dominus omnes diligentes se: et omnes peccatores disperdet.</p>

<p>21 Laudationem Domini loquetur os meum: et benedicat omnis caro nomini sancto eius in sæculum, et in sæculum sæculi.</p>
</article>
<footer>
	Copyright &copy; 2023 <a href="https://catholicsede.github.io">CatholicSede.github.io</a>. Tous droits réservés.
</footer>
</body>
</html>

