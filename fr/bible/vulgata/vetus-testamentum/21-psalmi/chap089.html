<!DOCTYPE html>
<html lang="fr">
	<head>
	<meta charset="utf-8"/>
	<meta name="viewport" content="width=device-width"/>
	<title>CatholicSede</title>
	<link rel="stylesheet" href="https://catholicsede.github.io/css/style.css"/>
	<link rel="stylesheet" href="/css/style.css"/>
	<link rel="canonical" href="https://catholicsede.github.io/fr/bible/vulgata/vetus-testamentum/21-psalmi/chap089.html" />
	<link rel="icon" type="image/png" href="/images/favicon.png" />
	</head>

	<body>
	<header>
	<div class="header-site"><a href="https://catholicsede.github.io">CatholicSede.github.io</a></div>

	<div class="header-text">Ce site promeut la foi catholique traditionnelle nécessaire pour le salut.</div>

	</br>
	</header>	

	<nav>
	<a href="/fr">Accueil</a> |
	<a href="/fr/bible/index.html">Bible</a> |
	<a href="/fr/doctrine/index.html">Doctrine</a> |
	<a href="/fr/spiritualite/index.html">Spiritualité</a> |
	<a href="/fr/apologetique/index.html">Apologétique</a> |
	<a href="/fr/liens.html">Liens</a> |
	<a href="/fr/contact.html">Contact</a> |
	<a href="/en">English</a>
	</nav>

	<article>
<p>
 > <a href="/fr/bible/index.html">Bible</a> > <a href="/fr/bible/vulgata/index.html">Biblia Vulgata</a> > <a href="/fr/bible/vulgata/vetus-testamentum/index.html">Vetus Testamentum</a> > <a href="/fr/bible/vulgata/vetus-testamentum/21-psalmi/index.html">Psalmi</a></p>
<h1>Caput 89</h1>

<hr/>

<p>1 Oratio Moysi hominis Dei. Domine, refugium factus es nobis: a generatione in generationem.</p>

<p>2 Priusquam montes fierent, aut formaretur terra, et orbis: a sæculo et usque in sæculum tu es Deus.</p>

<p>3 Ne avertas hominem in humilitatem: et dixisti: Convertimini filii hominum.</p>

<p>4 Quoniam mille anni ante oculos tuos, tamquam dies hesterna, quæ præteriit, Et custodia in nocte,</p>

<p>5 quæ pro nihilo habentur, eorum anni erunt.</p>

<p>6 Mane sicut herba transeat, mane floreat, et transeat: vespere decidat, induret, et arescat.</p>

<p>7 Quia defecimus in ira tua, et in furore tuo turbati sumus.</p>

<p>8 Posuisti iniquitates nostras in conspectu tuo: sæculum nostrum in illuminatione vultus tui.</p>

<p>9 Quoniam omnes dies nostri defecerunt: et in ira tua defecimus. Anni nostri sicut aranea meditabuntur:</p>

<p>10 dies annorum nostrorum in ipsis, septuaginta anni. Si autem in potentatibus octoginta anni: et amplius eorum, labor et dolor. Quoniam supervenit mansuetudo: et corripiemur.</p>

<p>11 Quis novit potestatem iræ tuæ: et præ timore tuo iram tuam</p>

<p>12 dinumerare? Dexteram tuam sic notam fac: et eruditos corde in sapientia.</p>

<p>13 Convertere Domine usquequo? et deprecabilis esto super servos tuos.</p>

<p>14 Repleti sumus mane misericordia tua: et exultavimus, et delectati sumus omnibus diebus nostris.</p>

<p>15 Lætati sumus pro diebus, quibus nos humiliasti: annis, quibus vidimus mala.</p>

<p>16 Respice in servos tuos, et in opera tua: et dirige filios eorum.</p>

<p>17 Et sit splendor Domini Dei nostri super nos, et opera manuum nostrarum dirige super nos: et opus manuum nostrarum dirige.</p>
</article>
<hr>
<footer>
	Copyright &copy; 2023 <a href="https://catholicsede.github.io">CatholicSede.github.io</a>. Tous droits réservés.
</footer>
</body>
</html>

