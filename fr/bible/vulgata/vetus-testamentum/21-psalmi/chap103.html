<!DOCTYPE html>
<html lang="fr">
	<head>
	<meta charset="utf-8"/>
	<meta name="viewport" content="width=device-width"/>
	<title>CatholicSede</title>
	<link rel="stylesheet" href="https://catholicsede.github.io/css/style.css"/>
	<link rel="stylesheet" href="/css/style.css"/>
	<link rel="canonical" href="https://catholicsede.github.io/fr/bible/vulgata/vetus-testamentum/21-psalmi/chap103.html" />
	<link rel="icon" type="image/png" href="/images/favicon.png" />
	</head>

	<body>
	<header>
	<div class="header-site"><a href="https://catholicsede.github.io">CatholicSede.github.io</a></div>

	<div class="header-text">Ce site promeut la foi catholique traditionnelle nécessaire pour le salut.</div>

	</br>
	</header>	

	<nav>
	<a href="/fr">Accueil</a> |
	<a href="/fr/bible/index.html">Bible</a> |
	<a href="/fr/doctrine/index.html">Doctrine</a> |
	<a href="/fr/spiritualite/index.html">Spiritualité</a> |
	<a href="/fr/apologetique/index.html">Apologétique</a> |
	<a href="/fr/liens.html">Liens</a> |
	<a href="/fr/contact.html">Contact</a> |
	<a href="/en">English</a>
	</nav>

	<article>
<p>
 > <a href="/fr/bible/index.html">Bible</a> > <a href="/fr/bible/vulgata/index.html">Biblia Vulgata</a> > <a href="/fr/bible/vulgata/vetus-testamentum/index.html">Vetus Testamentum</a> > <a href="/fr/bible/vulgata/vetus-testamentum/21-psalmi/index.html">Psalmi</a></p>
<h1>Caput 103</h1>

<hr/>

<p>1 Ipsi David. Benedic anima mea Domino: Domine Deus meus magnificatus es vehementer. Confessionem, et decorem induisti:</p>

<p>2 amictus lumine sicut vestimento: Extendens cælum sicut pellem:</p>

<p>3 qui tegis aquis superiora eius. Qui ponis nubem ascensum tuum: qui ambulas super pennas ventorum.</p>

<p>4 Qui facis angelos tuos, spiritus: et ministros tuos ignem urentem.</p>

<p>5 Qui fundasti terram super stabilitatem suam: non inclinabitur in sæculum sæculi.</p>

<p>6 Abyssus, sicut vestimentum, amictus eius: super montes stabunt aquæ.</p>

<p>7 Ab increpatione tua fugient: a voce tonitrui tui formidabunt.</p>

<p>8 Ascendunt montes: et descendunt campi in locum, quem fundasti eis.</p>

<p>9 Terminum posuisti, quem non transgredientur: neque convertentur operire terram.</p>

<p>10 Qui emittis fontes in convallibus: inter medium montium pertransibunt aquæ.</p>

<p>11 Potabunt omnes bestiæ agri: expectabunt onagri in siti sua.</p>

<p>12 Super ea volucres cæli habitabunt: de medio petrarum dabunt voces.</p>

<p>13 Rigans montes de superioribus suis: de fructu operum tuorum satiabitur terra:</p>

<p>14 Producens fœnum iumentis, et herbam servituti hominum: Ut educas panem de terra:</p>

<p>15 et vinum lætificet cor hominis: Ut exhilaret faciem in oleo: et panis cor hominis confirmet.</p>

<p>16 Saturabuntur ligna campi, et cedri Libani, quas plantavit:</p>

<p>17 illic passeres nidificabunt. Herodii domus dux est eorum:</p>

<p>18 montes excelsi cervis: petra refugium herinaciis.</p>

<p>19 Fecit lunam in tempora: sol cognovit occasum suum.</p>

<p>20 Posuisti tenebras, et facta est nox: in ipsa pertransibunt omnes bestiæ silvæ.</p>

<p>21 Catuli leonum rugientes, ut rapiant, et quærant a Deo escam sibi.</p>

<p>22 Ortus est sol, et congregati sunt: et in cubilibus suis collocabuntur.</p>

<p>23 Exibit homo ad opus suum: et ad operationem suam usque ad vesperum.</p>

<p>24 Quam magnificata sunt opera tua Domine! omnia in sapientia fecisti: impleta est terra possessione tua.</p>

<p>25 Hoc mare magnum, et spatiosum manibus: illic reptilia, quorum non est numerus. Animalia pusilla cum magnis:</p>

<p>26 illic naves pertransibunt. Draco iste, quem formasti ad illudendum ei:</p>

<p>27 omnia a te expectant ut des illis escam in tempore.</p>

<p>28 Dante te illis, colligent: aperiente te manum tuam, omnia implebuntur bonitate.</p>

<p>29 Avertente autem te faciem, turbabuntur: auferes spiritum eorum, et deficient, et in pulverem suum revertentur.</p>

<p>30 Emittes spiritum tuum, et creabuntur: et renovabis faciem terræ.</p>

<p>31 Sit gloria Domini in sæculum: lætabitur Dominus in operibus suis:</p>

<p>32 Qui respicit terram, et facit eam tremere: qui tangit montes, et fumigant.</p>

<p>33 Cantabo Domino in vita mea: psallam Deo meo quamdiu sum.</p>

<p>34 Iucundum sit ei eloquium meum: ego vero delectabor in Domino.</p>

<p>35 Deficiant peccatores a terra, et iniqui ita ut non sint: benedic anima mea Domino.</p>
</article>
<hr>
<footer>
	Copyright &copy; 2023 <a href="https://catholicsede.github.io">CatholicSede.github.io</a>. Tous droits réservés.
</footer>
</body>
</html>

