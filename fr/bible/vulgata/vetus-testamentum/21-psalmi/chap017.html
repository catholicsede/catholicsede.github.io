<!DOCTYPE html>
<html lang="fr">
	<head>
	<meta charset="utf-8"/>
	<meta name="viewport" content="width=device-width"/>
	<title>CatholicSede</title>
	<link rel="stylesheet" href="https://catholicsede.github.io/css/style.css"/>
	<link rel="stylesheet" href="/css/style.css"/>
	<link rel="canonical" href="https://catholicsede.github.io/fr/bible/vulgata/vetus-testamentum/21-psalmi/chap017.html" />
	<link rel="icon" type="image/png" href="/images/favicon.png" />
	</head>

	<body>
	<header>
	<div class="header-site"><a href="https://catholicsede.github.io">CatholicSede.github.io</a></div>

	<div class="header-text">Ce site promeut la foi catholique traditionnelle nécessaire pour le salut.</div>

	</br>
	</header>	

	<nav>
	<a href="/fr">Accueil</a> |
	<a href="/fr/bible/index.html">Bible</a> |
	<a href="/fr/doctrine/index.html">Doctrine</a> |
	<a href="/fr/spiritualite/index.html">Spiritualité</a> |
	<a href="/fr/apologetique/index.html">Apologétique</a> |
	<a href="/fr/liens.html">Liens</a> |
	<a href="/fr/contact.html">Contact</a> |
	<a href="/en">English</a>
	</nav>

	<article>
<p>
 > <a href="/fr/bible/index.html">Bible</a> > <a href="/fr/bible/vulgata/index.html">Biblia Vulgata</a> > <a href="/fr/bible/vulgata/vetus-testamentum/index.html">Vetus Testamentum</a> > <a href="/fr/bible/vulgata/vetus-testamentum/21-psalmi/index.html">Psalmi</a></p>
<h1>Caput 17</h1>

<hr/>

<p>1 In finem puero Domini David, qui locutus est Domino verba cantici huius, in die, qua eripuit eum Dominus de manu omnium inimicorum eius, et de manu Saul, et dixit:</p>

<p>2 Diligam te Domine fortitudo mea:</p>

<p>3 Dominus firmamentum meum, et refugium meum, et liberator meus. Deus meus adiutor meus, et sperabo in eum. Protector meus, et cornu salutis meæ, et susceptor meus.</p>

<p>4 Laudans invocabo Dominum: et ab inimicis meis salvus ero.</p>

<p>5 Circumdederunt me dolores mortis: et torrentes iniquitatis conturbaverunt me.</p>

<p>6 Dolores inferni circumdederunt me: præoccupaverunt me laquei mortis.</p>

<p>7 In tribulatione mea invocavi Dominum, et ad Deum meum clamavi: et exaudivit de templo sancto suo vocem meam: et clamor meus in conspectu eius, introivit in aures eius.</p>

<p>8 Commota est, et contremuit terra: fundamenta montium conturbata sunt, et commota sun, quoniam iratus est eis.</p>

<p>9 Ascendit fumus in ira eius: et ignis a facie eius exarsit: carbones succensi sunt ab eo.</p>

<p>10 Inclinavit cælos, et descendit: et caligo sub pedibus eius.</p>

<p>11 Et ascendit super cherubim, et volavit: volavit super pennas ventorum.</p>

<p>12 Et posuit tenebras latibulum suum, in circuitu eius tabernaculum eius: tenebrosa aqua in nubibus aeris.</p>

<p>13 Præ fulgore in conspectu eius nubes transierunt, grando et carbones ignis.</p>

<p>14 Et intonuit de cælo Dominus, et Altissimus dedit vocem suam: grando et carbones ignis.</p>

<p>15 Et misit sagittas suas, et dissipavit eos: fulgura multiplicavit, et conturbavit eos.</p>

<p>16 Et apparuerunt fontes aquarum, et revelata sunt fundamenta orbis terrarum: Ab increpatione tua Domine, ab inspiratione spiritus iræ tuæ.</p>

<p>17 Misit de summo, et accepit me: et assumpsit me de aquis multis.</p>

<p>18 Eripuit me de inimicis meis fortissimis, et ab his qui oderunt me: quoniam confortati sunt super me.</p>

<p>19 Prævenerunt me in die afflictionis meæ: et factus est Dominus protector meus.</p>

<p>20 Et eduxit me in latitudinem: salvum me fecit, quoniam voluit me.</p>

<p>21 Et retribuet mihi Dominus secundum iustitiam meam, et secundum puritatem manuum mearum retribuet mihi:</p>

<p>22 Quia custodivi vias Domini, nec impie gessi a Deo meo.</p>

<p>23 Quoniam omnia iudicia eius in conspectu meo: et iustitias eius non repuli a me.</p>

<p>24 Et ero immaculatus cum eo: et observabo me ab iniquitate mea.</p>

<p>25 Et retribuet mihi Dominus secundum iustitiam meam: et secundum puritatem manuum mearum in conspectu oculorum eius.</p>

<p>26 Cum sancto sanctus eris, et cum viro innocente innocens eris:</p>

<p>27 et cum electo electus eris: et cum perverso perverteris.</p>

<p>28 Quoniam tu populum humilem salvum facies: et oculos superborum humiliabis.</p>

<p>29 Quoniam tu illuminas lucernam meam Domine: Deus meus illumina tenebras meas.</p>

<p>30 Quoniam in te eripiar a tentatione, et in Deo meo transgrediar murum.</p>

<p>31 Deus meus impolluta via eius: eloquia Domini igne examinata: protector est omnium sperantium in se.</p>

<p>32 Quoniam quis deus præter Dominum? aut quis Deus præter Deum nostrum?</p>

<p>33 Deus qui præcinxit me virtute: et posuit immaculatam viam meam.</p>

<p>34 Qui perfecit pedes meos tamquam cervorum, et super excelsa statuens me.</p>

<p>35 Qui docet manus meas ad prælium: et posuisti, ut arcum æreum, brachia mea.</p>

<p>36 Et dedisti mihi protectionem salutis tuæ: et dextera tua suscepit me: Et disciplina tua correxit me in finem: et disciplina tua ipsa me docebit.</p>

<p>37 Dilatasti gressus meos subtus me: et non sunt infirmata vestigia mea:</p>

<p>38 Persequar inimicos meos, et comprehendam illos: et non convertar donec deficiant.</p>

<p>39 Confringam illos, nec poterunt stare: cadent subtus pedes meos.</p>

<p>40 Et præcinxisti me virtute ad bellum: et supplantasti insurgentes in me subtus me.</p>

<p>41 Et inimicos meos dedisti mihi dorsum, et odientes me disperdidisti.</p>

<p>42 Clamaverunt, nec erat qui salvos faceret, ad Dominum: nec exaudivit eos.</p>

<p>43 Et comminuam eos, ut pulverem ante faciem venti: ut lutum platearum delebo eos.</p>

<p>44 Eripies me de contradictionibus populi: constitues me in caput Gentium.</p>

<p>45 Populus, quem non cognovi, servivit mihi: in auditu auris obedivit mihi.</p>

<p>46 Filii alieni mentiti sunt mihi, filii alieni inveterati sunt, et claudicaverunt a semitis suis.</p>

<p>47 Vivit Dominus, et benedictus Deus meus, et exaltetur Deus salutis meæ.</p>

<p>48 Deus qui das vindictas mihi, et subdis populos sub me, liberator meus de inimicis meis iracundis.</p>

<p>49 Et ab insurgentibus in me exaltabis me: a viro iniquo eripies me.</p>

<p>50 Propterea confitebor tibi in nationibus Domine: et nomini tuo psalmum dicam,</p>

<p>51 Magnificans salutes regis eius, et faciens misericordiam christo suo David, et semini eius usque in sæculum.</p>
</article>
<footer>
	Copyright &copy; 2023 <a href="https://catholicsede.github.io">CatholicSede.github.io</a>. Tous droits réservés.
</footer>
</body>
</html>

