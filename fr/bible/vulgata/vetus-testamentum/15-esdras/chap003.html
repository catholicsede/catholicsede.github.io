<!DOCTYPE html>
<html lang="fr">
	<head>
	<meta charset="utf-8"/>
	<meta name="viewport" content="width=device-width"/>
	<title>CatholicSede</title>
	<link rel="stylesheet" href="https://catholicsede.github.io/css/style.css"/>
	<link rel="stylesheet" href="/css/style.css"/>
	<link rel="canonical" href="https://catholicsede.github.io/fr/bible/vulgata/vetus-testamentum/15-esdras/chap003.html" />
	<link rel="icon" type="image/png" href="/images/favicon.png" />
	</head>

	<body>
	<header>
	<div class="header-site"><a href="https://catholicsede.github.io">CatholicSede.github.io</a></div>

	<div class="header-text">Ce site promeut la foi catholique traditionnelle nécessaire pour le salut.</div>

	</br>
	</header>	

	<nav>
	<a href="/fr">Accueil</a> |
	<a href="/fr/bible/index.html">Bible</a> |
	<a href="/fr/doctrine/index.html">Doctrine</a> |
	<a href="/fr/spiritualite/index.html">Spiritualité</a> |
	<a href="/fr/apologetique/index.html">Apologétique</a> |
	<a href="/fr/liens.html">Liens</a> |
	<a href="/fr/contact.html">Contact</a> |
	<a href="/en">English</a>
	</nav>

	<article>
<p>
 > <a href="/fr/bible/index.html">Bible</a> > <a href="/fr/bible/vulgata/index.html">Biblia Vulgata</a> > <a href="/fr/bible/vulgata/vetus-testamentum/index.html">Vetus Testamentum</a> > <a href="/fr/bible/vulgata/vetus-testamentum/15-esdras/index.html">Esdras</a></p>
<h1>Caput 3</h1>

<hr/>

<p>1 Iamque venerat mensis septimus, et erant filii Israel in civitatibus suis: congregatus est ergo populus quasi vir unus in Ierusalem.</p>

<p>2 Et surrexit Iosue filius Iosedec, et fratres eius sacerdotes, et Zorobabel filius Salathiel, et fratres eius, et ædificaverunt altare Dei Israel ut offerrent in eo holocautomata, sicut scriptum est in lege Moysi viri Dei:</p>

<p>3 Collocaverunt autem altare Dei super bases suas deterrentibus eos per circuitum populis terrarum, et obtulerunt super illud holocaustum Domino mane et vespere:</p>

<p>4 Feceruntque sollemnitatem tabernaculorum, sicut scriptum est, et holocaustum diebus singulis per ordinem secundum præceptum opus diei in die suo.</p>

<p>5 Et post hæc holocaustum iuge, tam in Calendis quam in universis sollemnitatibus Domini, quæ erant consecratæ, et in omnibus in quibus ultro offerebatur munus Domino.</p>

<p>6 A primo die mensis septimi cœperunt offerre holocaustum Domino: porro templum Dei nondum fundatum erat.</p>

<p>7 Dederunt autem pecunias latomis et cæmentariis: cibum quoque, et potum, et oleum Sidoniis, Tyriisque ut deferrent ligna cedrina de Libano ad mare Ioppe, iuxta quod præceperat Cyrus rex Persarum eis.</p>

<p>8 Anno autem secundo adventus eorum ad templum Dei in Ierusalem mense secundo, cœperunt Zorobabel filius Salathiel, et Iosue filius Iosedec, et reliqui de fratribus eorum Sacerdotes, et Levitæ, et omnes qui venerant de captivitate in Ierusalem, et constituerunt Levitas a viginti annis et supra, ut urgerent opus Domini.</p>

<p>9 Stetitque Iosue et filii eius, et fratres eius, Cedmihel, et filii eius, et filii Iuda, quasi vir unus, ut instarent super eos qui faciebant opus in templo Dei: filii Henadad, et filii eorum, et fratres eorum Levitæ.</p>

<p>10 Fundato igitur a cæmentariis templo Domini, steterunt sacerdotes in ornatu suo cum tubis: et Levitæ filii Asaph in cymbalis, ut laudarent Deum per manus David regis Israel.</p>

<p>11 Et concinebant in hymnis, et confessione Domino: Quoniam bonus, quoniam in æternum misericordia eius super Israel. Omnis quoque populus vociferabatur clamore magno in laudando Dominum, eo quod fundatum esset templum Domini.</p>

<p>12 plurimi etiam de Sacerdotibus et Levitis, et principes patrum, et seniores, qui viderant templum prius cum fundatum esset, et hoc templum in oculis eorum, flebant voce magna: et multi vociferantes in lætitia, elevabant vocem.</p>

<p>13 Nec poterat quisquam agnoscere vocem clamoris lætantium, et vocem fletus populi: commixtim enim populus vociferabatur clamore magno, et vox audiebatur procul.</p>
</article>
<footer>
	Copyright &copy; 2023 <a href="https://catholicsede.github.io">CatholicSede.github.io</a>. Tous droits réservés.
</footer>
</body>
</html>

