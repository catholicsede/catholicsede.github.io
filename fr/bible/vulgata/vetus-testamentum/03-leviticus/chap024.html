<!DOCTYPE html>
<html lang="fr">
	<head>
	<meta charset="utf-8"/>
	<meta name="viewport" content="width=device-width"/>
	<title>CatholicSede</title>
	<link rel="stylesheet" href="https://catholicsede.github.io/css/style.css"/>
	<link rel="stylesheet" href="/css/style.css"/>
	<link rel="canonical" href="https://catholicsede.github.io/fr/bible/vulgata/vetus-testamentum/03-leviticus/chap024.html" />
	<link rel="icon" type="image/png" href="/images/favicon.png" />
	</head>

	<body>
	<header>
	<div class="header-site"><a href="https://catholicsede.github.io">CatholicSede.github.io</a></div>

	<div class="header-text">Ce site promeut la foi catholique traditionnelle nécessaire pour le salut.</div>

	</br>
	</header>	

	<nav>
	<a href="/fr">Accueil</a> |
	<a href="/fr/bible/index.html">Bible</a> |
	<a href="/fr/doctrine/index.html">Doctrine</a> |
	<a href="/fr/spiritualite/index.html">Spiritualité</a> |
	<a href="/fr/apologetique/index.html">Apologétique</a> |
	<a href="/fr/liens.html">Liens</a> |
	<a href="/fr/contact.html">Contact</a> |
	<a href="/en">English</a>
	</nav>

	<article>
<p>
 > <a href="/fr/bible/index.html">Bible</a> > <a href="/fr/bible/vulgata/index.html">Biblia Vulgata</a> > <a href="/fr/bible/vulgata/vetus-testamentum/index.html">Vetus Testamentum</a> > <a href="/fr/bible/vulgata/vetus-testamentum/03-leviticus/index.html">Leviticus</a></p>
<h1>Caput 24</h1>

<hr/>

<p>1 Et locutus est Dominus ad Moysen, dicens:</p>

<p>2 Præcipe filiis Israel, ut afferant tibi oleum de olivis purissimum, ac lucidum, ad concinnandas lucernas iugiter,</p>

<p>3 extra velum testimonii in tabernaculo fœderis. Ponetque eas Aaron a vespere usque ad mane coram Domino, cultu rituque perpetuo in generationibus vestris.</p>

<p>4 Super candelabrum mundissimum ponentur semper in conspectu Domini.</p>

<p>5 Accipies quoque similam, et coques ex ea duodecim panes, qui singuli habebunt duas decimas:</p>

<p>6 quorum senos altrinsecus super mensam purissimam coram Domino statues:</p>

<p>7 et pones super eos thus lucidissimum, ut sit panis in monimentum oblationis Domini.</p>

<p>8 Per singula sabbata mutabuntur coram Domino suscepti a filiis Israel fœdere sempiterno:</p>

<p>9 eruntque Aaron et filiorum eius, ut comedant eos in loco sancto: quia Sanctum sanctorum est de sacrificiis Domini iure perpetuo.</p>

<p>10 Ecce autem egressus filius mulieris Israelitidis, quem pepererat de viro Ægyptio inter filios Israel, iurgatus est in castris cum viro Israelita.</p>

<p>11 Cumque blasphemasset nomen, et maledixisset ei, adductus est ad Moysen. (Vocabatur autem mater eius Salumith, filia Dabri de tribu Dan.)</p>

<p>12 Miseruntque eum in carcerem, donec nossent quid iuberet Dominus.</p>

<p>13 Qui locutus est ad Moysen,</p>

<p>14 dicens: Educ blasphemum extra castra, et ponant omnes qui audierunt, manus suas super caput eius, et lapidet eum populus universus.</p>

<p>15 Et ad filios Israel loqueris: Homo, qui maledixerit Deo suo, portabit peccatum suum:</p>

<p>16 et qui blasphemaverit nomen Domini, morte moriatur: lapidibus opprimet eum omnis multitudo, sive ille civis, sive peregrinus fuerit. Qui blasphemaverit nomen Domini, morte moriatur.</p>

<p>17 Qui percusserit, et occiderit hominem, morte moriatur.</p>

<p>18 Qui percusserit animal, reddet vicarium, id est animam pro anima.</p>

<p>19 Qui irrogaverit maculam cuilibet civium suorum: sicut fecit, sic fiet ei:</p>

<p>20 fracturam pro fractura, oculum pro oculo, dentem pro dente restituet. qualem inflixerit maculam, talem sustinere cogetur.</p>

<p>21 Qui percusserit iumentum, reddet aliud. Qui percusserit hominem, punietur.</p>

<p>22 Æquum iudicium sit inter vos, sive peregrinus, sive civis peccaverit: quia ego sum Dominus Deus vester.</p>

<p>23 Locutusque est Moyses ad filios Israel: et eduxerunt eum, qui blasphemaverat, extra castra, ac lapidibus oppresserunt. Feceruntque filii Israel sicut præceperat Dominus Moysi.</p>
</article>
<hr>
<footer>
	Copyright &copy; 2023 <a href="https://catholicsede.github.io">CatholicSede.github.io</a>. Tous droits réservés.
</footer>
</body>
</html>

