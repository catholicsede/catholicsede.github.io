<!DOCTYPE html>
<html lang="fr">
	<head>
	<meta charset="utf-8"/>
	<meta name="viewport" content="width=device-width"/>
	<title>CatholicSede</title>
	<link rel="stylesheet" href="https://catholicsede.github.io/css/style.css"/>
	<link rel="stylesheet" href="/css/style.css"/>
	<link rel="canonical" href="https://catholicsede.github.io/fr/bible/vulgata/vetus-testamentum/03-leviticus/chap007.html" />
	<link rel="icon" type="image/png" href="/images/favicon.png" />
	</head>

	<body>
	<header>
	<div class="header-site"><a href="https://catholicsede.github.io">CatholicSede.github.io</a></div>

	<div class="header-text">Ce site promeut la foi catholique traditionnelle nécessaire pour le salut.</div>

	</br>
	</header>	

	<nav>
	<a href="/fr">Accueil</a> |
	<a href="/fr/bible/index.html">Bible</a> |
	<a href="/fr/doctrine/index.html">Doctrine</a> |
	<a href="/fr/spiritualite/index.html">Spiritualité</a> |
	<a href="/fr/apologetique/index.html">Apologétique</a> |
	<a href="/fr/liens.html">Liens</a> |
	<a href="/fr/contact.html">Contact</a> |
	<a href="/en">English</a>
	</nav>

	<article>
<p>
 > <a href="/fr/bible/index.html">Bible</a> > <a href="/fr/bible/vulgata/index.html">Biblia Vulgata</a> > <a href="/fr/bible/vulgata/vetus-testamentum/index.html">Vetus Testamentum</a> > <a href="/fr/bible/vulgata/vetus-testamentum/03-leviticus/index.html">Leviticus</a></p>
<h1>Caput 7</h1>

<hr/>

<p>1 Hæc quoque lex hostiæ pro delicto, Sancta sanctorum est:</p>

<p>2 idcirco ubi immolabitur holocaustum, mactabitur et victima pro delicto: sanguis eius per gyrum altaris fundetur.</p>

<p>3 Offerent ex ea caudam et adipem qui operit vitalia:</p>

<p>4 Duos renunculos, et pinguedinem quæ iuxta ilia est, reticulumque iecoris cum renunculis.</p>

<p>5 et adolebit ea sacerdos super altare: incensum est Domini pro delicto.</p>

<p>6 Omnis masculus de sacerdotali genere, in loco sancto vescetur his carnibus, quia Sanctum sanctorum est.</p>

<p>7 Sicut pro peccato offertur hostia, ita et pro delicto: utriusque hostiæ lex una erit: ad sacerdotem, qui eam obtulerit, pertinebit.</p>

<p>8 Sacerdos qui offert holocausti victimam, habebit pellem eius.</p>

<p>9 Et omne sacrificium similæ, quod coquitur in clibano, et quidquid in craticula, vel in sartagine præparatur, eius erit sacerdotis a quo offertur:</p>

<p>10 sive oleo conspersa, sive arida fuerint, cunctis filiis Aaron mensura æqua per singulos dividetur.</p>

<p>11 Hæc est lex hostiæ pacificorum quæ offertur Domino.</p>

<p>12 Si pro gratiarum actione oblatio fuerit, offerent panes absque fermento conspersos oleo, et lagana azyma uncta oleo, coctamque similam, et collyridas olei admistione conspersas:</p>

<p>13 panes quoque fermentatos cum hostia gratiarum, quæ immolatur pro pacificis:</p>

<p>14 ex quibus unus pro primitiis offeretur Domino, et erit sacerdotis qui fundet hostiæ sanguinem.</p>

<p>15 cuius carnes eadem comedentur die, nec remanebit ex eis quidquam usque mane.</p>

<p>16 Si voto, vel sponte quispiam obtulerit hostiam, eadem similiter edetur die: sed et si quid in crastinum remanserit, vesci licitum est:</p>

<p>17 quidquid autem tertius invenerit dies, ignis absumet.</p>

<p>18 si quis de carnibus victimæ pacificorum die tertio comederit, irrita fiet oblatio, nec proderit offerenti: quin potius quæcumque anima tali se edulio contaminaverit, prævaricationis rea erit.</p>

<p>19 Caro, quæ aliquid tetigerit immundum, non comedetur, sed comburetur igni: qui fuerit mundus, vescetur ex ea.</p>

<p>20 Anima polluta quæ ederit de carnibus hostiæ pacificorum, quæ oblata est Domino, peribit de populis suis.</p>

<p>21 Et quæ tetigerit immunditiam hominis, vel iumenti, sive omnis rei, quæ polluere potest, et comederit de huiuscemodi carnibus, interibit de populis suis.</p>

<p>22 Locutusque est Dominus ad Moysen, dicens:</p>

<p>23 Loquere filiis Israel: Adipem ovis, et bovis, et capræ non comedetis.</p>

<p>24 Adipem cadaveris morticini, et eius animalis, quod a bestia captum est, habebitis in varios usus.</p>

<p>25 Si quis adipem, qui offerri debet in incensum Domini, comederit, peribit de populo suo.</p>

<p>26 Sanguinem quoque omnis animalis non sumetis in cibo, tam de avibus quam de pecoribus.</p>

<p>27 Omnis anima, quæ ederit sanguinem, peribit de populis suis.</p>

<p>28 Locutusque est Dominus ad Moysen, dicens:</p>

<p>29 Loquere filiis Israel, dicens: Qui offert victimam pacificorum Domino, offerat simul et sacrificium, id est, libamenta eius.</p>

<p>30 tenebit manibus adipem hostiæ, et pectusculum: cumque ambo oblata Domino consecraverit, tradet sacerdoti,</p>

<p>31 qui adolebit adipem super altare, pectusculum autem erit Aaron, et filiorum eius.</p>

<p>32 armus quoque dexter de pacificorum hostiis cedet in primitias sacerdotis.</p>

<p>33 Qui obtulerit sanguinem et adipem, filiorum Aaron, ipse habebit et armum dextrum in portione sua.</p>

<p>34 Pectusculum enim elevationis, et armum separationis tuli a filiis Israel de hostiis eorum pacificis, et dedi Aaron sacerdoti, et filiis eius lege perpetua, ab omni populo Israel.</p>

<p>35 Hæc est unctio Aaron et filiorum eius in ceremoniis Domini die qua obtulit eos Moyses, ut sacerdotio fungerentur,</p>

<p>36 et quæ præcepit eis dari Dominus a filiis Israel religione perpetua in generationibus suis.</p>

<p>37 Ista est lex holocausti, et sacrificii pro peccato atque delicto, et pro consecratione et pacificorum victimis:</p>

<p>38 quam constituit Dominus Moysi in monte Sinai, quando mandabit filiis Israel ut offerrent oblationes suas Domino in deserto Sinai.</p>
</article>
<footer>
	Copyright &copy; 2023 <a href="https://catholicsede.github.io">CatholicSede.github.io</a>. Tous droits réservés.
</footer>
</body>
</html>

