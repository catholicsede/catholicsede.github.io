<!DOCTYPE html>
<html lang="fr">
	<head>
	<meta charset="utf-8"/>
	<meta name="viewport" content="width=device-width"/>
	<title>CatholicSede</title>
	<link rel="stylesheet" href="https://catholicsede.github.io/css/style.css"/>
	<link rel="stylesheet" href="/css/style.css"/>
	<link rel="canonical" href="https://catholicsede.github.io/fr/bible/vulgata/vetus-testamentum/01-genesis/chap029.html" />
	<link rel="icon" type="image/png" href="/images/favicon.png" />
	</head>

	<body>
	<header>
	<div class="header-site"><a href="https://catholicsede.github.io">CatholicSede.github.io</a></div>

	<div class="header-text">Ce site promeut la foi catholique traditionnelle nécessaire pour le salut.</div>

	</br>
	</header>	

	<nav>
	<a href="/fr">Accueil</a> |
	<a href="/fr/bible/index.html">Bible</a> |
	<a href="/fr/doctrine/index.html">Doctrine</a> |
	<a href="/fr/spiritualite/index.html">Spiritualité</a> |
	<a href="/fr/apologetique/index.html">Apologétique</a> |
	<a href="/fr/liens.html">Liens</a> |
	<a href="/fr/contact.html">Contact</a> |
	<a href="/en">English</a>
	</nav>

	<article>
<p>
 > <a href="/fr/bible/index.html">Bible</a> > <a href="/fr/bible/vulgata/index.html">Biblia Vulgata</a> > <a href="/fr/bible/vulgata/vetus-testamentum/index.html">Vetus Testamentum</a> > <a href="/fr/bible/vulgata/vetus-testamentum/01-genesis/index.html">Genesis</a></p>
<h1>Caput 29</h1>

<hr/>

<p>1 Profectus ergo Iacob venit in terram Orientalem.</p>

<p>2 Et vidit puteum in agro, tres quoque greges ovium accubantes iuxta eum: nam ex illo adaquabantur pecora, et os eius grandi lapide claudebatur.</p>

<p>3 Morisque erat ut cunctis ovibus congregatis devolverent lapidem, et refectis gregibus rursum super os putei ponerent.</p>

<p>4 Dixitque ad pastores: Fratres, unde estis? Qui responderunt: De Haran.</p>

<p>5 Quos interrogans, Numquid, ait, nostis Laban filium Nachor? Dixerunt: Novimus.</p>

<p>6 Sanusne est? inquit: Valet, inquiunt: et ecce Rachel filia eius venit cum grege suo.</p>

<p>7 Dixitque Iacob: Adhuc multum diei superest, nec est tempus ut reducantur ad caulas greges: date ante potum ovibus, et sic eas ad pastum reducite.</p>

<p>8 Qui responderunt: Non possumus, donec omnia pecora congregentur, et amoveamus lapidem de ore putei, ut adaquemus greges.</p>

<p>9 Adhuc loquebantur, et ecce Rachel veniebat cum ovibus patris sui: nam gregem ipsa pascebat.</p>

<p>10 Quam cum vidisset Iacob, et sciret consobrinam suam, ovesque Laban avunculi sui: amovit lapidem quo puteus claudebatur.</p>

<p>11 Et adaquato grege, osculatus est eam: et elevata voce flevit,</p>

<p>12 et indicavit ei quod frater esset patris sui, et filius Rebeccæ: at illa festinans nunciavit patri suo.</p>

<p>13 Qui cum audisset venisse Iacob filium sororis suæ, cucurrit obviam ei: complexusque eum, et in oscula ruens, duxit in domum suam. Auditis autem causis itineris,</p>

<p>14 respondit: Os meum es, et caro mea. Et postquam impleti sunt dies mensis unius,</p>

<p>15 dixit ei: Num quia frater meus es, gratis servies mihi? dic quid mercedis accipias.</p>

<p>16 Habebat vero duas filias, nomen maioris Lia: minor vero appellabatur Rachel.</p>

<p>17 Sed Lia lippis erat oculis: Rachel decora facie, et venusto aspectu.</p>

<p>18 Quam diligens Iacob, ait: Serviam tibi pro Rachel filia tua minore, septem annis.</p>

<p>19 Respondit Laban: Melius est ut tibi eam dem quam alteri viro, mane apud me.</p>

<p>20 Servivit ergo Iacob pro Rachel septem annis: et videbantur illi pauci dies præ amoris magnitudine.</p>

<p>21 Dixitque ad Laban: Da mihi uxorem meam: quia iam tempus impletum est, ut ingrediar ad illam.</p>

<p>22 Qui vocatis multis amicorum turbis ad convivium, fecit nuptias.</p>

<p>23 Et vespere Liam filiam suam introduxit ad eum,</p>

<p>24 dans ancillam filiæ, Zelpham nomine. Ad quam cum ex more Iacob fuisset ingressus, facto mane vidit Liam:</p>

<p>25 et dixit ad socerum suum: Quid est quod facere voluisti? nonne pro Rachel servivi tibi? quare imposuisti mihi?</p>

<p>26 Respondit Laban: Non est in loco nostro consuetudinis, ut minores ante tradamus ad nuptias.</p>

<p>27 Imple hebdomadam dierum huius copulæ: et hanc quoque dabo tibi pro opere quo serviturus es mihi septem annis aliis.</p>

<p>28 Acquievit placito: et hebdomada transacta, Rachel duxit uxorem:</p>

<p>29 cui pater servam Balam tradiderat.</p>

<p>30 Tandemque potitus optatis nuptiis, amorem sequentis priori prætulit, serviens apud eum septem annis aliis.</p>

<p>31 Videns autem Dominus quod despiceret Liam, aperuit vulvam eius, sorore sterili permanente.</p>

<p>32 Quæ conceptum genuit filium, vocavitque nomen eius Ruben, dicens: Vidit Dominus humilitatem meam, nunc amabit me vir meus.</p>

<p>33 Rursumque concepit et peperit filium, et ait: Quoniam audivit me Dominus haberi contemptui, dedit etiam istum mihi. vocavitque nomen eius Simeon.</p>

<p>34 Concepitque tertio, et genuit alium filium: dixitque: Nunc quoque copulabitur mihi maritus meus, eo quod pepererim ei tres filios: et idcirco appellavit nomen eius, Levi.</p>

<p>35 Quarto concepit, et peperit filium, et ait: Modo confitebor Domino. et ob hoc vocavit eum, Iudam: cessavitque parere.</p>
</article>
<footer>
	Copyright &copy; 2023 <a href="https://catholicsede.github.io">CatholicSede.github.io</a>. Tous droits réservés.
</footer>
</body>
</html>

