<!DOCTYPE html>
<html lang="fr">
	<head>
	<meta charset="utf-8"/>
	<meta name="viewport" content="width=device-width"/>
	<title>CatholicSede</title>
	<link rel="stylesheet" href="https://catholicsede.github.io/css/style.css"/>
	<link rel="stylesheet" href="/css/style.css"/>
	<link rel="canonical" href="https://catholicsede.github.io/fr/bible/vulgata/vetus-testamentum/01-genesis/chap009.html" />
	<link rel="icon" type="image/png" href="/images/favicon.png" />
	</head>

	<body>
	<header>
	<div class="header-site"><a href="https://catholicsede.github.io">CatholicSede.github.io</a></div>

	<div class="header-text">Ce site promeut la foi catholique traditionnelle nécessaire pour le salut.</div>

	</br>
	</header>	

	<nav>
	<a href="/fr">Accueil</a> |
	<a href="/fr/bible/index.html">Bible</a> |
	<a href="/fr/doctrine/index.html">Doctrine</a> |
	<a href="/fr/spiritualite/index.html">Spiritualité</a> |
	<a href="/fr/apologetique/index.html">Apologétique</a> |
	<a href="/fr/liens.html">Liens</a> |
	<a href="/fr/contact.html">Contact</a> |
	<a href="/en">English</a>
	</nav>

	<article>
<p>
 > <a href="/fr/bible/index.html">Bible</a> > <a href="/fr/bible/vulgata/index.html">Biblia Vulgata</a> > <a href="/fr/bible/vulgata/vetus-testamentum/index.html">Vetus Testamentum</a> > <a href="/fr/bible/vulgata/vetus-testamentum/01-genesis/index.html">Genesis</a></p>
<h1>Caput 9</h1>

<hr/>

<p>1 Benedixitque Deus Noe et filiis eius. Et dixit ad eos: Crescite, et multiplicamini, et replete terram.</p>

<p>2 Et terror vester ac tremor sit super cuncta animalia terræ, et super omnes volucres cæli, cum universis quæ moventur super terram: omnes pisces maris manui vestræ traditi sunt.</p>

<p>3 Et omne, quod movetur et vivit, erit vobis in cibum: quasi olera virentia tradidi vobis omnia.</p>

<p>4 Excepto, quod carnem cum sanguine non comedetis.</p>

<p>5 Sanguinem enim animarum vestrarum requiram de manu cunctarum bestiarum: et de manu hominis, de manu viri, et fratris eius requiram animam hominis.</p>

<p>6 Quicumque effuderit humanum sanguinem, fundetur sanguis illius: ad imaginem quippe Dei factus est homo.</p>

<p>7 Vos autem crescite et multiplicamini, et ingredimini super terram, et implete eam.</p>

<p>8 Hæc quoque dixit Deus ad Noe, et ad filios eius cum eo:</p>

<p>9 Ecce ego statuam pactum meum vobiscum, et cum semine vestro post vos:</p>

<p>10 et ad omnem animam viventem, quæ est vobiscum, tam in volucribus quam in iumentis et pecudibus terræ cunctis, quæ egressa sunt de arca, et universis bestiis terræ.</p>

<p>11 Statuam pactum meum vobiscum, et nequaquam ultra interficietur omnis caro aquis diluvii, neque erit deinceps diluvium dissipans terram.</p>

<p>12 Dixitque Deus: Hoc signum fœderis quod do inter me et vos, et ad omnem animam viventem, quæ est vobiscum in generationes sempiternas:</p>

<p>13 Arcum meum ponam in nubibus, et erit signum fœderis inter me, et inter terram.</p>

<p>14 Cumque obduxero nubibus cælum, apparebit arcus meus in nubibus:</p>

<p>15 et recordabor fœderis mei vobiscum, et cum omni anima vivente quæ carnem vegetat: et non erunt ultra aquæ diluvii ad delendum universam carnem.</p>

<p>16 Eritque arcus in nubibus, et videbo illum, et recordabor fœderis sempiterni quod pactum est inter Deum et omnem animam viventem universæ carnis quæ est super terram.</p>

<p>17 Dixitque Deus ad Noe: Hoc erit signum fœderis, quod constitui inter me et omnem carnem super terram.</p>

<p>18 Erant ergo filii Noe, qui egressi sunt de arca, Sem, Cham, et Iapheth: porro Cham ipse est pater Chanaan.</p>

<p>19 Tres isti filii sunt Noe: et ab his disseminatum est omne genus hominum super universam terram.</p>

<p>20 Cœpitque Noe vir agricola exercere terram, et plantavit vineam.</p>

<p>21 Bibensque vinum inebriatus est, et nudatus in tabernaculo suo.</p>

<p>22 Quod cum vidisset Cham pater Chanaan, verenda scilicet patris sui esse nudata, nunciavit duobus fratribus suis foras.</p>

<p>23 At vero Sem et Iapheth pallium imposuerunt humeris suis, et incedentes retrorsum, operuerunt verenda patris sui: faciesque eorum aversæ erant, et patris virilia non viderunt.</p>

<p>24 Evigilans autem Noe ex vino, cum didicisset quæ fecerat ei filius suus minor,</p>

<p>25 ait: Maledictus Chanaan, servus servorum erit fratribus suis.</p>

<p>26 Dixitque: Benedictus Dominus Deus Sem, sit Chanaan servus eius.</p>

<p>27 Dilatet Deus Iapheth, et habitet in tabernaculis Sem, sitque Chanaan servus eius.</p>

<p>28 Vixit autem Noe post diluvium trecentis quinquaginta annis.</p>

<p>29 Et impleti sunt omnes dies eius nongentorum quinquaginta annorum: et mortuus est.</p>
</article>
<hr>
<footer>
	Copyright &copy; 2023 <a href="https://catholicsede.github.io">CatholicSede.github.io</a>. Tous droits réservés.
</footer>
</body>
</html>

