<!DOCTYPE html>
<html lang="fr">
	<head>
	<meta charset="utf-8"/>
	<meta name="viewport" content="width=device-width"/>
	<title>CatholicSede</title>
	<link rel="stylesheet" href="https://catholicsede.github.io/css/style.css"/>
	<link rel="stylesheet" href="/css/style.css"/>
	<link rel="canonical" href="https://catholicsede.github.io/fr/bible/vulgata/vetus-testamentum/04-numeri/chap010.html" />
	<link rel="icon" type="image/png" href="/images/favicon.png" />
	</head>

	<body>
	<header>
	<div class="header-site"><a href="https://catholicsede.github.io">CatholicSede.github.io</a></div>

	<div class="header-text">Ce site promeut la foi catholique traditionnelle nécessaire pour le salut.</div>

	</br>
	</header>	

	<nav>
	<a href="/fr">Accueil</a> |
	<a href="/fr/bible/index.html">Bible</a> |
	<a href="/fr/doctrine/index.html">Doctrine</a> |
	<a href="/fr/spiritualite/index.html">Spiritualité</a> |
	<a href="/fr/apologetique/index.html">Apologétique</a> |
	<a href="/fr/liens.html">Liens</a> |
	<a href="/fr/contact.html">Contact</a> |
	<a href="/en">English</a>
	</nav>

	<article>
<p>
 > <a href="/fr/bible/index.html">Bible</a> > <a href="/fr/bible/vulgata/index.html">Biblia Vulgata</a> > <a href="/fr/bible/vulgata/vetus-testamentum/index.html">Vetus Testamentum</a> > <a href="/fr/bible/vulgata/vetus-testamentum/04-numeri/index.html">Numeri</a></p>
<h1>Caput 10</h1>

<hr/>

<p>1 Locutusque est Dominus ad Moysen, dicens:</p>

<p>2 Fac tibi duas tubas argenteas ductiles, quibus convocare possis multitudinem quando movenda sunt castra.</p>

<p>3 Cumque increpueris tubis, congregabitur ad te omnis turba ad ostium tabernaculi fœderis.</p>

<p>4 Si semel clangueris, venient ad te principes, et capita multitudinis Israel.</p>

<p>5 Si autem prolixior atque concisus clangor increpuerit, movebunt castra primi qui sunt ad orientalem plagam.</p>

<p>6 In secundo autem sonitu et pari ululatu tubæ, levabunt tentoria qui habitant ad meridiem. et iuxta hunc modum reliqui facient, ululantibus tubis in profectionem.</p>

<p>7 Quando autem congregandus est populus, simplex tubarum clangor erit, et non concise ululabunt.</p>

<p>8 Filii autem Aaron sacerdotes clangent tubis: eritque hoc legitimum sempiternum in generationibus vestris.</p>

<p>9 Si exieritis ad bellum de terra vestra contra hostes qui dimicant adversum vos, clangetis ululantibus tubis, et erit recordatio vestri coram Domino Deo vestro, ut eruamini de manibus inimicorum vestrorum.</p>

<p>10 Si quando habebitis epulum, et dies festos, et calendas, canetis tubis super holocaustis, et pacificis victimis, ut sint vobis in recordationem Dei vestri. ego Dominus Deus vester.</p>

<p>11 Anno secundo, mense secundo, vigesima die mensis elevata est nubes de tabernaculo fœderis:</p>

<p>12 profectique sunt filii Israel per turmas suas de deserto Sinai, et recubuit nubes in solitudine Pharan.</p>

<p>13 Moveruntque castra primi iuxta imperium Domini in manu Moysi.</p>

<p>14 Filii Iuda per turmas suas: quorum princeps erat Nahasson filius Aminadab.</p>

<p>15 In tribu filiorum Issachar fuit princeps Nathanael filius Suar.</p>

<p>16 In tribu Zabulon erat princeps Eliab filius Helon.</p>

<p>17 Depositumque est tabernaculum, quod portantes egressi sunt filii Gerson et Merari.</p>

<p>18 Profectique sunt et filii Ruben, per turmas et ordinem suum: quorum princeps erat Helisur filius Sedeur.</p>

<p>19 In tribu autem filiorum Simeon, princeps fuit Salamiel filius Surisaddai.</p>

<p>20 Porro in tribu Gad erat princeps Eliasaph filius Duel.</p>

<p>21 Profectique sunt et Caathitæ portantes Sanctuarium. Tamdiu tabernaculum portabatur, donec venirent ad erectionis locum.</p>

<p>22 Moverunt castra et filii Ephraim per turmas suas, in quorum exercitu princeps erat Elisama filius Ammiud.</p>

<p>23 In tribu autem filiorum Manasse princeps fuit Gamaliel filius Phadassur.</p>

<p>24 et in tribu Beniamin erat dux Abidan filius Gedeonis.</p>

<p>25 Novissimi castrorum omnium profecti sunt filii Dan per turmas suas, in quorum exercitu princeps fuit Ahiezer filius Ammisaddai.</p>

<p>26 In tribu autem filiorum Aser erat princeps Phegiel filius Ochran.</p>

<p>27 Et in tribu filiorum Nephthali princeps fuit Ahira filius Enan.</p>

<p>28 Hæc sunt castra, et profectiones filiorum Israel per turmas suas quando egrediebantur.</p>

<p>29 Dixitque Moyses Hobab filio Raguel Madianitæ, cognato suo: Proficiscimur ad locum, quem Dominus daturus est nobis: veni nobiscum, ut benefaciamus tibi: quia Dominus bona promisit Israeli.</p>

<p>30 Cui ille respondit: Non vadam tecum, sed revertar in terram meam, in qua natus sum.</p>

<p>31 Et ille: Noli, inquit, nos relinquere: tu enim nosti in quibus locis per desertum castra ponere debeamus, et eris ductor noster.</p>

<p>32 Cumque nobiscum veneris, quidquid optimum fuerit ex opibus, quas nobis traditurus est Dominus, dabimus tibi.</p>

<p>33 Profecti sunt ergo de Monte Domini viam trium dierum, arcaque fœderis Domini præcedebat eos, per dies tres providens castrorum locum.</p>

<p>34 Nubes quoque Domini super eos erat per diem cum incederent.</p>

<p>35 Cumque elevaretur arca, dicebat Moyses: Surge Domine, et dissipentur inimici tui, et fugiant qui oderunt te, a facie tua.</p>

<p>36 Cum autem deponeretur, aiebat: Revertere Domine, ad multitudinem exercitus Israel.</p>
</article>
<hr>
<footer>
	Copyright &copy; 2023 <a href="https://catholicsede.github.io">CatholicSede.github.io</a>. Tous droits réservés.
</footer>
</body>
</html>

