<!DOCTYPE html>
<html lang="fr">
	<head>
	<meta charset="utf-8"/>
	<meta name="viewport" content="width=device-width"/>
	<title>CatholicSede</title>
	<link rel="stylesheet" href="https://catholicsede.github.io/css/style.css"/>
	<link rel="stylesheet" href="/css/style.css"/>
	<link rel="canonical" href="https://catholicsede.github.io/fr/bible/vulgata/vetus-testamentum/02-exodus/chap035.html" />
	<link rel="icon" type="image/png" href="/images/favicon.png" />
	</head>

	<body>
	<header>
	<div class="header-site"><a href="https://catholicsede.github.io">CatholicSede.github.io</a></div>

	<div class="header-text">Ce site promeut la foi catholique traditionnelle nécessaire pour le salut.</div>

	</br>
	</header>	

	<nav>
	<a href="/fr">Accueil</a> |
	<a href="/fr/bible/index.html">Bible</a> |
	<a href="/fr/doctrine/index.html">Doctrine</a> |
	<a href="/fr/spiritualite/index.html">Spiritualité</a> |
	<a href="/fr/apologetique/index.html">Apologétique</a> |
	<a href="/fr/liens.html">Liens</a> |
	<a href="/fr/contact.html">Contact</a> |
	<a href="/en">English</a>
	</nav>

	<article>
<p>
 > <a href="/fr/bible/index.html">Bible</a> > <a href="/fr/bible/vulgata/index.html">Biblia Vulgata</a> > <a href="/fr/bible/vulgata/vetus-testamentum/index.html">Vetus Testamentum</a> > <a href="/fr/bible/vulgata/vetus-testamentum/02-exodus/index.html">Exodus</a></p>
<h1>Caput 35</h1>

<hr/>

<p>1 Igitur congregata omni turba filiorum Israel, dixit ad eos: Hæc sunt quæ iussit Dominus fieri.</p>

<p>2 Sex diebus facietis opus: septimus dies erit vobis sanctus, sabbatum, et requies Domini: qui fecerit opus in eo, occidetur.</p>

<p>3 Non succendetis ignem in omnibus habitaculis vestris per diem sabbati.</p>

<p>4 Et ait Moyses ad omnem catervam filiorum Israel: Iste est sermo quem præcepit Dominus, dicens:</p>

<p>5 Separate apud vos primitias Domino. Omnis voluntarius et prono animo offerat eas Domino: aurum et argentum, et æs,</p>

<p>6 hyacinthum et purpuram, coccumque bis tinctum, et byssum, pilos caprarum,</p>

<p>7 pellesque arietum rubricatas, et ianthinas, ligna setim,</p>

<p>8 et oleum ad luminaria concinnanda, et ut conficiatur unguentum, et thymiama suavissimum,</p>

<p>9 lapides onychinos, et gemmas ad ornatum superhumeralis et rationalis.</p>

<p>10 Quisque vestrum sapiens est, veniat, et faciat quod Dominus imperavit:</p>

<p>11 Tabernaculum scilicet, et tectum eius, atque operimentum, annulos, et tabulata cum vectibus, paxillos et bases:</p>

<p>12 Arcam et vectes, propitiatorium, et velum, quod ante illud oppanditur:</p>

<p>13 Mensam cum vectibus et vasis, et propositionis panibus:</p>

<p>14 Candelabrum ad luminaria sustentanda, vasa illius et lucernas, et oleum ad nutrimenta ignium:</p>

<p>15 Altare thymiamatis, et vectes, et oleum unctionis et thymiama ex aromatibus: Tentorium ad ostium tabernaculi:</p>

<p>16 Altare holocausti, et craticulam eius æneam cum vectibus et vasis suis: labrum et basim eius:</p>

<p>17 Cortinas atrii cum columnis et basibus, tentorium in foribus vestibuli,</p>

<p>18 paxillos tabernaculi et atrii cum funiculis suis:</p>

<p>19 Vestimenta, quorum usus est in ministerio sanctuarii, vestes Aaron pontificis ac filiorum eius, ut sacerdotio fungantur mihi.</p>

<p>20 Egressaque omnis multitudo filiorum Israel de conspectu Moysi,</p>

<p>21 obtulerunt mente promptissima atque devota primitias Domino, ad faciendum opus tabernaculi testimonii. Quidquid ad cultum et ad vestes sanctas necessarium erat,</p>

<p>22 viri cum mulieribus præbuerunt, armillas et inaures, annulos et dextralia: omne vas aureum in donaria Domini separatum est.</p>

<p>23 Si quis habebat hyacinthum, et purpuram, coccumque bis tinctum, byssum et pilos caprarum, pelles arietum rubricatas, et ianthinas,</p>

<p>24 argenti, ærisque metalla obtulerunt Domino, lignaque setim in varios usus.</p>

<p>25 Sed et mulieres doctæ, quæ neverant, dederunt hyacinthum, purpuram, et vermiculum, ac byssum,</p>

<p>26 et pilos caprarum, sponte propria cuncta tribuentes.</p>

<p>27 Principes vero obtulerunt lapides onychinos, et gemmas ad superhumerale et rationale,</p>

<p>28 aromataque et oleum ad luminaria concinnanda, et ad præparandum unguentum, ac thymiama odoris suavissimi componendum.</p>

<p>29 Omnes viri et mulieres mente devota obtulerunt donaria, ut fierent opera quæ iusserat Dominus per manum Moysi. Cuncti filii Israel voluntaria Domino dedicaverunt.</p>

<p>30 Dixitque Moyses ad filios Israel: Ecce, vocavit Dominus ex nomine Beseleel filium Uri filii Hur de tribu Iuda.</p>

<p>31 Implevitque eum spiritu Dei, sapientia et intelligentia, et scientia et omni doctrina</p>

<p>32 ad excogitandum, et faciendum opus in auro et argento, et ære,</p>

<p>33 sculpendisque lapidibus, et opere carpentario. quidquid fabre adinveniri potest,</p>

<p>34 dedit in corde eius: Ooliab quoque filium Achisamech de tribu Dan:</p>

<p>35 ambos erudivit sapientia, ut faciant opera abietarii, polymitarii, ac plumarii de hyacintho ac purpura, coccoque bis tincto, et bysso, et texant omnia, ac nova quæque reperiant.</p>
</article>
<hr>
<footer>
	Copyright &copy; 2023 <a href="https://catholicsede.github.io">CatholicSede.github.io</a>. Tous droits réservés.
</footer>
</body>
</html>

