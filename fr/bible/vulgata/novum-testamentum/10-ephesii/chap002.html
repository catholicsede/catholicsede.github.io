<!DOCTYPE html>
<html lang="fr">
	<head>
	<meta charset="utf-8"/>
	<meta name="viewport" content="width=device-width"/>
	<title>CatholicSede</title>
	<link rel="stylesheet" href="https://catholicsede.github.io/css/style.css"/>
	<link rel="stylesheet" href="/css/style.css"/>
	<link rel="canonical" href="https://catholicsede.github.io/fr/bible/vulgata/novum-testamentum/10-ephesii/chap002.html" />
	<link rel="icon" type="image/png" href="/images/favicon.png" />
	</head>

	<body>
	<header>
	<div class="header-site"><a href="https://catholicsede.github.io">CatholicSede.github.io</a></div>

	<div class="header-text">Ce site promeut la foi catholique traditionnelle nécessaire pour le salut.</div>

	</br>
	</header>	

	<nav>
	<a href="/fr">Accueil</a> |
	<a href="/fr/bible/index.html">Bible</a> |
	<a href="/fr/doctrine/index.html">Doctrine</a> |
	<a href="/fr/spiritualite/index.html">Spiritualité</a> |
	<a href="/fr/apologetique/index.html">Apologétique</a> |
	<a href="/fr/liens.html">Liens</a> |
	<a href="/fr/contact.html">Contact</a> |
	<a href="/en">English</a>
	</nav>

	<article>
<p>
 > <a href="/fr/bible/index.html">Bible</a> > <a href="/fr/bible/vulgata/index.html">Biblia Vulgata</a> > <a href="/fr/bible/vulgata/novum-testamentum/index.html">Novum Testamentum</a> > <a href="/fr/bible/vulgata/novum-testamentum/10-ephesii/index.html">Ephesii</a></p>
<h1>Caput 2</h1>

<hr/>

<p>1 Et vos, cum essetis mortui delictis, et peccatis vestris,</p>

<p>2 in quibus aliquando ambulastis secundum sæculum mundi huius, secundum principem potestatis aeris huius, spiritus, qui nunc operatur in filios diffidentiæ,</p>

<p>3 in quibus et nos omnes aliquando conversati sumus in desideriis carnis nostræ, facientes voluntatem carnis, et cogitationum, et eramus natura filii iræ, sicut et ceteri:</p>

<p>4 Deus autem, qui dives est in misericordia, propter nimiam charitatem suam, qua dilexit nos,</p>

<p>5 et cum essemus mortui peccatis, convivificavit nos in Christo, (cuius gratia estis salvati)</p>

<p>6 et conresuscitavit, et consedere fecit in cælestibus in Christo Iesu:</p>

<p>7 ut ostenderet in sæculis supervenientibus abundantes divitias gratiæ suæ in bonitate super nos in Christo Iesu.</p>

<p>8 Gratia enim estis salvati per fidem, et hoc non ex vobis: Dei enim donum est,</p>

<p>9 non ex operibus, ut nequis glorietur.</p>

<p>10 Ipsius enim sumus factura, creati in Christo Iesu in operibus bonis, quæ præparavit Deus ut in illis ambulemus.</p>

<p>11 Propter quod memores estote, quod aliquando vos Gentes in carne, qui dicimini præputium ab ea, quæ dicitur circumcisio in carne, manu facta:</p>

<p>12 quia eratis illo in tempore sine Christo, alienati a conversatione Israel, et hospites testamentorum, promissionis spem non habentes, et sine Deo in hoc mundo.</p>

<p>13 Nunc autem in Christo Iesu vos, qui aliquando eratis longe, facti estis prope in sanguine Christi.</p>

<p>14 Ipse enim est pax nostra, qui fecit utraque unum, et medium parietem maceriæ solvens, inimicitias in carne sua:</p>

<p>15 legem mandatorum decretis evacuans, ut duos condat in semetipso in unum novum hominem, faciens pacem,</p>

<p>16 et reconciliet ambos in uno corpore, Deo per crucem, interficiens inimicitias in semetipso.</p>

<p>17 Et veniens evangelizavit pacem vobis, qui longe fuistis, et pacem iis, qui prope.</p>

<p>18 quoniam per ipsum habemus accessum ambo in uno Spiritu ad Patrem.</p>

<p>19 Ergo iam non estis hospites, et advenæ: sed estis cives sanctorum, et domestici Dei:</p>

<p>20 superædificati super fundamentum Apostolorum, et Prophetarum, ipso summo angulari lapide Christo Iesu:</p>

<p>21 in quo omnis ædificatio constructa crescit in templum sanctum in Domino,</p>

<p>22 in quo et vos coædificamini in habitaculum Dei in Spiritu.</p>
</article>
<footer>
	Copyright &copy; 2023 <a href="https://catholicsede.github.io">CatholicSede.github.io</a>. Tous droits réservés.
</footer>
</body>
</html>

