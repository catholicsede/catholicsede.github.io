<!DOCTYPE html>
<html lang="fr">
	<head>
	<meta charset="utf-8"/>
	<meta name="viewport" content="width=device-width"/>
	<title>CatholicSede</title>
	<link rel="stylesheet" href="https://catholicsede.github.io/css/style.css"/>
	<link rel="stylesheet" href="/css/style.css"/>
	<link rel="canonical" href="https://catholicsede.github.io/fr/bible/vulgata/novum-testamentum/03-lucas/chap024.html" />
	<link rel="icon" type="image/png" href="/images/favicon.png" />
	</head>

	<body>
	<header>
	<div class="header-site"><a href="https://catholicsede.github.io">CatholicSede.github.io</a></div>

	<div class="header-text">Ce site promeut la foi catholique traditionnelle nécessaire pour le salut.</div>

	</br>
	</header>	

	<nav>
	<a href="/fr">Accueil</a> |
	<a href="/fr/bible/index.html">Bible</a> |
	<a href="/fr/doctrine/index.html">Doctrine</a> |
	<a href="/fr/spiritualite/index.html">Spiritualité</a> |
	<a href="/fr/apologetique/index.html">Apologétique</a> |
	<a href="/fr/liens.html">Liens</a> |
	<a href="/fr/contact.html">Contact</a> |
	<a href="/en">English</a>
	</nav>

	<article>
<p>
 > <a href="/fr/bible/index.html">Bible</a> > <a href="/fr/bible/vulgata/index.html">Biblia Vulgata</a> > <a href="/fr/bible/vulgata/novum-testamentum/index.html">Novum Testamentum</a> > <a href="/fr/bible/vulgata/novum-testamentum/03-lucas/index.html">Lucas</a></p>
<h1>Caput 24</h1>

<hr/>

<p>1 Una autem sabbati valde diluculo venerunt ad monumentum, portantes quæ paraverant, aromata:</p>

<p>2 et invenerunt lapidem revolutum a monumento.</p>

<p>3 Et ingressæ non invenerunt corpus Domini Iesu.</p>

<p>4 Et factum est, dum mente consternatæ essent de isto, ecce duo viri steterunt secus illas in veste fulgenti.</p>

<p>5 Cum timerent autem, et declinarent vultum in terram, dixerunt ad illas: Quid quæritis viventem cum mortuis?</p>

<p>6 non est hic, sed surrexit: recordamini qualiter locutus est vobis, cum adhuc in Galilæa esset,</p>

<p>7 dicens: Quia oportet filium hominis tradi in manus hominum peccatorum, et crucifigi, et die tertia resurgere.</p>

<p>8 Et recordatæ sunt verborum eius.</p>

<p>9 Et regressæ a monumento nunciaverunt hæc omnia illis undecim, et ceteris omnibus.</p>

<p>10 Erat autem Maria Magdalene, et Ioanna, et Maria Iacobi, et ceteræ, quæ cum eis erant, quæ dicebant ad Apostolos hæc.</p>

<p>11 Et visa sunt ante illos, sicut deliramentum verba ista: et non crediderunt illis.</p>

<p>12 Petrus autem surgens cucurrit ad monumentum: et procumbens vidit linteamina sola posita, et abiit secum mirans quod factum fuerat.</p>

<p>13 Et ecce duo ex illis ibant ipsa die in castellum, quod erat in spatio stadiorum sexaginta ab Ierusalem, nomine Emmaus.</p>

<p>14 et ipsi loquebantur ad invicem de his omnibus, quæ acciderant.</p>

<p>15 Et factum est, dum fabularentur, et secum quærerent: et ipse Iesus appropinquans ibat cum illis:</p>

<p>16 oculi autem illorum tenebantur ne eum agnoscerent.</p>

<p>17 Et ait ad illos: Qui sunt hi sermones, quos confertis ad invicem ambulantes, et estis tristes?</p>

<p>18 Et respondens unus, cui nomen Cleophas, dixit ei: Tu solus peregrinus es in Ierusalem, et non cognovisti quæ facta sunt in illa his diebus?</p>

<p>19 Quibus ille dixit: Quæ? Et dixerunt: De Iesu Nazareno, qui fuit vir propheta, potens in opere, et sermone coram Deo, et omni populo:</p>

<p>20 Et quomodo eum tradiderunt summi sacerdotes, et principes nostri in damnationem mortis, et crucifixerunt eum.</p>

<p>21 nos autem sperabamus quia ipse esset redempturus Israel: et nunc super hæc omnia, tertia dies est hodie quod hæc facta sunt.</p>

<p>22 Sed et mulieres quædam ex nostris terruerunt nos, quæ ante lucem fuerunt ad monumentum,</p>

<p>23 et, non invento corpore eius, venerunt, dicentes se etiam visionem angelorum vidisse, qui dicunt eum vivere.</p>

<p>24 Et abierunt quidam ex nostris ad monumentum: et ita invenerunt sicut mulieres dixerunt, ipsum vero non invenerunt.</p>

<p>25 Et ipse dixit ad eos: O stulti, et tardi corde ad credendum in omnibus, quæ locuti sunt Prophetæ!</p>

<p>26 Nonne hæc oportuit pati Christum, et ita intrare in gloriam suam?</p>

<p>27 Et incipiens a Moyse, et omnibus Prophetis, interpretabatur illis in omnibus scripturis, quæ de ipso erant.</p>

<p>28 Et appropinquaverunt castello quo ibant: et ipse se finxit longius ire.</p>

<p>29 Et coegerunt illum, dicentes: Mane nobiscum, quoniam advesperascit, et inclinata est iam dies. Et intravit cum illis.</p>

<p>30 Et factum est, dum recumberet cum eis, accepit panem, et benedixit, ac fregit, et porrigebat illis.</p>

<p>31 Et aperti sunt oculi eorum, et cognoverunt eum: et ipse evanuit ex oculis eorum.</p>

<p>32 Et dixerunt ad invicem: Nonne cor nostrum ardens erat in nobis dum loqueretur in via, et aperiret nobis Scripturas?</p>

<p>33 Et surgentes eadem hora regressi sunt in Ierusalem: et invenerunt congregatos undecim, et eos, qui cum illis erant,</p>

<p>34 dicentes: Quod surrexit Dominus vere, et apparuit Simoni.</p>

<p>35 Et ipsi narrabant quæ gesta erant in via: et quomodo cognoverunt eum in fractione panis.</p>

<p>36 Dum autem hæc loquuntur, stetit Iesus in medio eorum, et dicit eis: Pax vobis: ego sum, nolite timere.</p>

<p>37 Conturbati vero, et conterriti, existimabant se spiritum videre.</p>

<p>38 Et dixit eis: Quid turbati estis, et cogitationes ascendunt in corda vestra?</p>

<p>39 Videte manus meas, et pedes, quia ego ipse sum: palpate, et videte: quia spiritus carnem, et ossa non habet, sicut me videtis habere.</p>

<p>40 Et cum hoc dixisset, ostendit eis manus, et pedes.</p>

<p>41 Adhuc autem illis non credentibus, et mirantibus præ gaudio, dixit: Habetis hic aliquid, quod manducetur?</p>

<p>42 At illi obtulerunt ei partem piscis assi, et favum mellis.</p>

<p>43 Et cum manducasset coram eis, sumens reliquias dedit eis.</p>

<p>44 Et dixit ad eos: Hæc sunt verba, quæ locutus sum ad vos, cum adhuc essem vobiscum, quoniam necesse est impleri omnia, quæ scripta sunt in lege Moysi, et Prophetis, et Psalmis de me.</p>

<p>45 Tunc aperuit illis sensum ut intelligerent Scripturas.</p>

<p>46 et dixit eis: Quoniam sic scriptum est, et sic oportebat Christum pati, et resurgere a mortuis tertia die:</p>

<p>47 et prædicari in nomine eius pœnitentiam, et remissionem peccatorum in omnes gentes, incipientibus ab Ierosolyma.</p>

<p>48 Vos autem testes estis horum.</p>

<p>49 Et ego mitto promissum Patris mei in vos. vos autem sedete in civitate, quoadusque induamini virtute ex alto.</p>

<p>50 Eduxit autem eos foras in Bethaniam: et elevatis manibus suis benedixit eis.</p>

<p>51 Et factum est, dum benediceret illis, recessit ab eis, et ferebatur in cælum.</p>

<p>52 Et ipsi adorantes regressi sunt in Ierusalem cum gaudio magno:</p>

<p>53 et erant semper in templo, laudantes, et benedicentes Deum. Amen.</p>
</article>
<hr>
<footer>
	Copyright &copy; 2023 <a href="https://catholicsede.github.io">CatholicSede.github.io</a>. Tous droits réservés.
</footer>
</body>
</html>

