<!DOCTYPE html>
<html lang="fr">
	<head>
	<meta charset="utf-8"/>
	<meta name="viewport" content="width=device-width"/>
	<title>CatholicSede</title>
	<link rel="stylesheet" href="https://catholicsede.github.io/css/style.css"/>
	<link rel="stylesheet" href="/css/style.css"/>
	<link rel="canonical" href="https://catholicsede.github.io/fr/bible/vulgata/novum-testamentum/03-lucas/chap017.html" />
	<link rel="icon" type="image/png" href="/images/favicon.png" />
	</head>

	<body>
	<header>
	<div class="header-site"><a href="https://catholicsede.github.io">CatholicSede.github.io</a></div>

	<div class="header-text">Ce site promeut la foi catholique traditionnelle nécessaire pour le salut.</div>

	</br>
	</header>	

	<nav>
	<a href="/fr">Accueil</a> |
	<a href="/fr/bible/index.html">Bible</a> |
	<a href="/fr/doctrine/index.html">Doctrine</a> |
	<a href="/fr/spiritualite/index.html">Spiritualité</a> |
	<a href="/fr/apologetique/index.html">Apologétique</a> |
	<a href="/fr/liens.html">Liens</a> |
	<a href="/fr/contact.html">Contact</a> |
	<a href="/en">English</a>
	</nav>

	<article>
<p>
 > <a href="/fr/bible/index.html">Bible</a> > <a href="/fr/bible/vulgata/index.html">Biblia Vulgata</a> > <a href="/fr/bible/vulgata/novum-testamentum/index.html">Novum Testamentum</a> > <a href="/fr/bible/vulgata/novum-testamentum/03-lucas/index.html">Lucas</a></p>
<h1>Caput 17</h1>

<hr/>

<p>1 Et ait ad discipulos suos: Impossibile est ut non veniant scandala: væ autem illi, per quem veniunt.</p>

<p>2 Utilius est illi si lapis molaris imponatur circa collum eius, et proiiciatur in mare, quam ut scandalizet unum de pusillis istis.</p>

<p>3 Attendite vobis: Si peccaverit in te frater tuus, increpa illum: et si pœnitentiam egerit, dimitte illi.</p>

<p>4 Et si septies in die peccaverit in te, et septies in die conversus fuerit ad te, dicens: Pœnitet me, dimitte illi.</p>

<p>5 Et dixerunt Apostoli Domino: Adauge nobis fidem.</p>

<p>6 Dixit autem Dominus: Si habueritis fidem, sicut granum sinapis, dicetis huic arbori moro: Eradicare, et transplantare in mare, et obediet vobis.</p>

<p>7 Quis autem vestrum habens servum arantem aut pascentem, qui regresso de agro dicat illi: Statim transi, recumbe:</p>

<p>8 et non dicat ei: Para quod cœnem, et præcinge te, et ministra mihi donec manducem et bibam, et post hæc tu manducabis, et bibes?</p>

<p>9 Numquid gratiam habet servo illi, quia fecit quæ ei imperaverat?</p>

<p>10 Non puto. Sic et vos cum feceritis omnia, quæ præcepta sunt vobis, dicite: Servi inutiles sumus: quod debuimus facere, fecimus.</p>

<p>11 Et factum est, dum iret in Ierusalem, transibat per mediam Samariam, et Galilæam.</p>

<p>12 Et cum ingrederetur quoddam castellum, occurrerunt ei decem viri leprosi, qui steterunt a longe:</p>

<p>13 et levaverunt vocem, dicentes: Iesu præceptor, miserere nostri.</p>

<p>14 Quos ut vidit, dixit: Ite, ostendite vos sacerdotibus. Et factum est, dum irent, mundati sunt.</p>

<p>15 Unus autem ex illis, ut vidit quia mundatus est, regressus est, cum magna voce magnificans Deum,</p>

<p>16 et cecidit in faciem ante pedes eius, gratias agens: et hic erat Samaritanus.</p>

<p>17 Respondens autem Iesus, dixit: Nonne decem mundati sunt? et novem ubi sunt?</p>

<p>18 Non est inventus qui rediret, et daret gloriam Deo, nisi hic alienigena.</p>

<p>19 Et ait illi: Surge, vade: quia fides tua te salvum fecit.</p>

<p>20 Interrogatus autem a Pharisæis: Quando venit regnum Dei? respondens eis, dixit: Non venit regnum Dei cum observatione:</p>

<p>21 neque dicent: Ecce hic, aut ecce illic. Ecce enim regnum Dei intra vos est.</p>

<p>22 Et ait ad discipulos suos: Venient dies quando desideretis videre unum diem Filii hominis, et non videbitis.</p>

<p>23 Et dicent vobis: Ecce hic, et ecce illic. Nolite ire, neque sectemini:</p>

<p>24 nam, sicut fulgur coruscans de sub cælo in ea, quæ sub cælo sunt, fulget: ita erit Filius hominis in die sua.</p>

<p>25 Primum autem oportet illum multa pati, et reprobari a generatione hac.</p>

<p>26 Et sicut factum est in diebus Noe, ita erit et in diebus Filii hominis.</p>

<p>27 Edebant, et bibebant: uxores ducebant, et dabantur ad nuptias, usque in diem, qua intravit Noe in arcam: et venit diluvium, et perdidit omnes.</p>

<p>28 Similiter sicut factum est in diebus Lot: Edebant, et bibebant: emebant, et vendebant: plantabant, et ædificabant:</p>

<p>29 qua die autem exiit Lot a Sodomis, pluit ignem, et sulphur de cælo, et omnes perdidit:</p>

<p>30 secundum hæc erit qua die Filius hominis revelabitur.</p>

<p>31 In illa hora qui fuerit in tecto, et vasa eius in domo, ne descendat tollere illa: et qui in agro, similiter non redeat retro.</p>

<p>32 Memores estote uxoris Lot.</p>

<p>33 Quicumque quæsierit animam suam salvam facere, perdet illam: et quicumque perdiderit illam, vivificabit eam.</p>

<p>34 Dico vobis: in illa nocte erunt duo in lecto uno: unus assumetur, et alter relinquetur:</p>

<p>35 duæ erunt molentes in unum: una assumetur, et altera relinquetur: duo in agro: unus assumetur, et alter relinquetur.</p>

<p>36 Respondentes dicunt illi: Ubi Domine?</p>

<p>37 Qui dixit illis: Ubicumque fuerit corpus, illuc congregabuntur et aquilæ.</p>
</article>
<footer>
	Copyright &copy; 2023 <a href="https://catholicsede.github.io">CatholicSede.github.io</a>. Tous droits réservés.
</footer>
</body>
</html>

