<!DOCTYPE html>
<html lang="fr">
	<head>
	<meta charset="utf-8"/>
	<meta name="viewport" content="width=device-width"/>
	<title>CatholicSede</title>
	<link rel="stylesheet" href="https://catholicsede.github.io/css/style.css"/>
	<link rel="stylesheet" href="/css/style.css"/>
	<link rel="canonical" href="https://catholicsede.github.io/fr/bible/vulgata/novum-testamentum/01-matthaeus/chap022.html" />
	<link rel="icon" type="image/png" href="/images/favicon.png" />
	</head>

	<body>
	<header>
	<div class="header-site"><a href="https://catholicsede.github.io">CatholicSede.github.io</a></div>

	<div class="header-text">Ce site promeut la foi catholique traditionnelle nécessaire pour le salut.</div>

	</br>
	</header>	

	<nav>
	<a href="/fr">Accueil</a> |
	<a href="/fr/bible/index.html">Bible</a> |
	<a href="/fr/doctrine/index.html">Doctrine</a> |
	<a href="/fr/spiritualite/index.html">Spiritualité</a> |
	<a href="/fr/apologetique/index.html">Apologétique</a> |
	<a href="/fr/liens.html">Liens</a> |
	<a href="/fr/contact.html">Contact</a> |
	<a href="/en">English</a>
	</nav>

	<article>
<p>
 > <a href="/fr/bible/index.html">Bible</a> > <a href="/fr/bible/vulgata/index.html">Biblia Vulgata</a> > <a href="/fr/bible/vulgata/novum-testamentum/index.html">Novum Testamentum</a> > <a href="/fr/bible/vulgata/novum-testamentum/01-matthaeus/index.html">Matthaeus</a></p>
<h1>Caput 22</h1>

<hr/>

<p>1 Et respondens Iesus, dixit iterum in parabolis eis, dicens:</p>

<p>2 Simile factum est regnum cælorum homini regi, qui fecit nuptias filio suo.</p>

<p>3 Et misit servos suos vocare invitatos ad nuptias, et nolebant venire.</p>

<p>4 Iterum misit alios servos, dicens: Dicite invitatis: Ecce prandium meum paravi, tauri mei, et altilia occisa sunt, et omnia parata: venite ad nuptias.</p>

<p>5 Illi autem neglexerunt: et abierunt, alius in villam suam, alius vero ad negotiationem suam:</p>

<p>6 reliqui vero tenuerunt servos eius, et contumeliis affectos occiderunt.</p>

<p>7 Rex autem cum audisset, iratus est: et missis exercitibus suis, perdidit homicidas illos, et civitatem illorum succendit.</p>

<p>8 Tunc ait servis suis: Nuptiæ quidem paratæ sunt, sed qui invitati erant, non fuerunt digni.</p>

<p>9 ite ergo ad exitus viarum, et quoscumque inveneritis, vocate ad nuptias.</p>

<p>10 Et egressi servi eius in vias, congregaverunt omnes, quos invenerunt, malos et bonos: et impletæ sunt nuptiæ discumbentium.</p>

<p>11 Intravit autem rex ut viderent discumbentes, et vidit ibi hominem non vestitum veste nuptiali.</p>

<p>12 Et ait illi: Amice, quomodo huc intrasti non habens vestem nuptialem? At ille obmutuit.</p>

<p>13 Tunc dicit rex ministris: Ligatis manibus, et pedibus eius, mittite eum in tenebras exteriores: ibi erit fletus, et stridor dentium.</p>

<p>14 Multi enim sunt vocati, pauci vero electi.</p>

<p>15 Tunc abeuntes Pharisæi, consilium inierunt ut caperent eum in sermone.</p>

<p>16 Et mittunt ei discipulos suos cum Herodianis dicentes: Magister, scimus quia verax es, et viam Dei in veritate doces, et non est tibi cura de aliquo: non enim respicis personam hominum:</p>

<p>17 dic ergo nobis quid tibi videtur, licet censum dare Cæsari, an non?</p>

<p>18 Cognita autem Iesus nequitia eorum, ait: Quid me tentatis hypocritæ?</p>

<p>19 ostendite mihi numisma census. At illi obtulerunt ei denarium.</p>

<p>20 Et ait illis Iesus: Cuius est imago hæc, et superscriptio?</p>

<p>21 Dicunt ei: Cæsaris. Tunc ait illis: Reddite ergo quæ sunt Cæsaris, Cæsari: et quæ sunt Dei, Deo.</p>

<p>22 Et audientes mirati sunt, et relicto eo abierunt.</p>

<p>23 In illo die accesserunt ad eum Sadducæi, qui dicunt non esse resurrectionem: et interrogaverunt eum,</p>

<p>24 dicentes: Magister, Moyses dixit: Si quis mortuus fuerit non habens filium, ut ducat frater eius uxorem illius, et suscitet semen fratri suo.</p>

<p>25 Erant autem apud nos septem fratres: et primus, uxore ducta, defunctus est: et non habens semen, reliquit uxorem suam fratri suo.</p>

<p>26 Similiter secundus, et tertius usque ad septimum.</p>

<p>27 Novissime autem omnium et mulier defuncta est.</p>

<p>28 In resurrectione ergo cuius erit de septem uxor? omnes enim habuerunt eam.</p>

<p>29 Respondens autem Iesus, ait illis: Erratis nescientes Scripturas, neque virtutem Dei.</p>

<p>30 In resurrectione enim neque nubent, neque nubentur: sed erunt sicut angeli Dei in cælo.</p>

<p>31 De resurrectione autem mortuorum non legistis quod dictum est a Deo dicente vobis:</p>

<p>32 Ego sum Deus Abraham, et Deus Isaac, et Deus Iacob? Non est Deus mortuorum, sed viventium.</p>

<p>33 Et audientes turbæ, mirabantur in doctrina eius.</p>

<p>34 Pharisæi autem audientes quod silentium imposuisset Sadducæis, convenerunt in unum:</p>

<p>35 et interrogavit eum unus ex eis legis doctor, tentans eum:</p>

<p>36 Magister, quod est mandatum magnum in lege?</p>

<p>37 Ait illi Iesus: Diliges Dominum Deum tuum ex toto corde tuo, et in tota anima tua, et in tota mente tua.</p>

<p>38 Hoc est maximum, et primum mandatum.</p>

<p>39 Secundum autem simile est huic: Diliges proximum tuum, sicut teipsum.</p>

<p>40 In his duobus mandatis universa lex pendet, et prophetæ.</p>

<p>41 Congregatis autem Pharisæis, interrogavit eos Iesus,</p>

<p>42 dicens: Quid vobis videtur de Christo? cuius filius est? Dicunt ei: David.</p>

<p>43 Ait illis: Quomodo ergo David in spiritu vocat eum Dominum, dicens:</p>

<p>44 Dixit Dominus Domino meo: sede a dextris meis, donec ponam inimicos tuos scabellum pedum tuorum?</p>

<p>45 Si ergo David vocat eum Dominum, quomodo filius eius est?</p>

<p>46 et nemo poterat ei respondere verbum: neque ausus fuit quisquam ex illa die eum amplius interrogare.</p>
</article>
<hr>
<footer>
	Copyright &copy; 2023 <a href="https://catholicsede.github.io">CatholicSede.github.io</a>. Tous droits réservés.
</footer>
</body>
</html>

