<!DOCTYPE html>
<html lang="fr">
	<head>
	<meta charset="utf-8"/>
	<meta name="viewport" content="width=device-width"/>
	<title>CatholicSede</title>
	<link rel="stylesheet" href="https://catholicsede.github.io/css/style.css"/>
	<link rel="stylesheet" href="/css/style.css"/>
	<link rel="canonical" href="https://catholicsede.github.io/fr/bible/vulgata/novum-testamentum/02-marcus/chap008.html" />
	<link rel="icon" type="image/png" href="/images/favicon.png" />
	</head>

	<body>
	<header>
	<div class="header-site"><a href="https://catholicsede.github.io">CatholicSede.github.io</a></div>

	<div class="header-text">Ce site promeut la foi catholique traditionnelle nécessaire pour le salut.</div>

	</br>
	</header>	

	<nav>
	<a href="/fr">Accueil</a> |
	<a href="/fr/bible/index.html">Bible</a> |
	<a href="/fr/doctrine/index.html">Doctrine</a> |
	<a href="/fr/spiritualite/index.html">Spiritualité</a> |
	<a href="/fr/apologetique/index.html">Apologétique</a> |
	<a href="/fr/liens.html">Liens</a> |
	<a href="/fr/contact.html">Contact</a> |
	<a href="/en">English</a>
	</nav>

	<article>
<p>
 > <a href="/fr/bible/index.html">Bible</a> > <a href="/fr/bible/vulgata/index.html">Biblia Vulgata</a> > <a href="/fr/bible/vulgata/novum-testamentum/index.html">Novum Testamentum</a> > <a href="/fr/bible/vulgata/novum-testamentum/02-marcus/index.html">Marcus</a></p>
<h1>Caput 8</h1>

<hr/>

<p>1 In diebus illis iterum cum turba multa esset, nec haberent quod manducarent: convocatis discipulis, ait illis:</p>

<p>2 Misereor super turbam: quia ecce iam triduo sustinent me, nec habent quod manducent:</p>

<p>3 et si dimisero eos ieiunos in domum suam, deficient in via: quidam enim ex eis de longe venerunt.</p>

<p>4 Et responderunt ei discipuli sui: unde illos quis poterit saturare panibus in solitudine?</p>

<p>5 Et interrogavit eos: Quot panes habetis? Qui dixerunt: Septem.</p>

<p>6 Et præcepit turbæ discumbere super terram. Et accipiens septem panes, gratias agens fregit, et dabat discipulis suis ut apponerent, et apposuerunt turbæ.</p>

<p>7 Et habebant pisciculos paucos: et ipsos benedixit, et iussit apponi.</p>

<p>8 Et manducaverunt, et saturati sunt, et sustulerunt quod superaverat de fragmentis, septem sportas.</p>

<p>9 Erant autem qui manducaverunt, quasi quattuor millia: et dimisit eos.</p>

<p>10 Et statim ascendens navim cum discipulis suis, venit in partes Dalmanutha.</p>

<p>11 Et exierunt Pharisæi, et cœperunt conquirere cum eo, quærentes ab illo signum de cælo, tentantes eum.</p>

<p>12 Et ingemiscens spiritu, ait: Quid generatio ista signum quærit? Amen dico vobis, si dabitur generationi isti signum.</p>

<p>13 Et dimittens eos, ascendit iterum navim, et abiit trans fretum.</p>

<p>14 Et obliti sunt panes sumere: et nisi unum panem non habebant secum in navi.</p>

<p>15 Et præcipiebat eis, dicens: Videte, et cavete a fermento Pharisæorum, et fermento Herodis.</p>

<p>16 Et cogitabant ad alterutrum, dicentes: Quia panes non habemus.</p>

<p>17 Quo cognito, ait illis Iesus: Quid cogitatis, quia panes non habetis? nondum cognoscetis nec intelligitis? adhuc cæcatum habetis cor vestrum?</p>

<p>18 oculos habentes non videtis? et aures habentes non auditis? Nec recordamini,</p>

<p>19 quando quinque panes fregi in quinque millia: quot cophinos fragmentorum plenos sustulistis? Dicunt ei: Duodecim.</p>

<p>20 Quando et septem panes in quattuor millia: quot sportas fragmentorum tulistis? Et dicunt ei: Septem.</p>

<p>21 Et dicebat eis: Quomodo nondum intelligitis?</p>

<p>22 Et veniunt Bethsaidam, et adducunt ei cæcum, et rogabant eum ut illum tangeret.</p>

<p>23 Et apprehensa manu cæci, eduxit eum extra vicum: et expuens in oculos eius impositis manibus suis, interrogavit eum si quid videret.</p>

<p>24 Et aspiciens, ait: Video homines velut arbores ambulantes.</p>

<p>25 Deinde iterum imposuit manus super oculos eius: et cœpit videre. et restitutus est ita ut clare videret omnia.</p>

<p>26 Et misit illum in domum suam, dicens: Vade in domum tuam: et si in vicum introieris, nemini dixeris.</p>

<p>27 Et egressus est Iesus, et discipuli eius in castella Cæsareæ Philippi: et in via interrogabat discipulos suos, dicens eis: Quem me dicunt esse homines?</p>

<p>28 Qui responderunt illi, dicentes: Ioannem Baptistam, alii Eliam, alii vero quasi unum de prophetis.</p>

<p>29 Tunc dicit illis: Vos vero quem me esse dicitis? Respondens Petrus, ait ei: Tu es Christus.</p>

<p>30 Et comminatus est eis, ne cui dicerent de illo.</p>

<p>31 Et cœpit docere eos quoniam oportet filium hominis pati multa, et reprobari a senioribus, et a summis sacerdotibus, et Scribis, et occidi: et post tres dies resurgere.</p>

<p>32 Et palam verbum loquebatur. Et apprehendens eum Petrus, cœpit increpare eum.</p>

<p>33 Qui conversus, et videns discipulos suos, comminatus est Petro, dicens: Vade retro me satana, quoniam non sapis quæ Dei sunt, sed quæ sunt hominum.</p>

<p>34 Et convocata turba cum discipulis suis, dixit eis: Si quis vult me sequi, deneget semetipsum: et tollat crucem suam, et sequatur me.</p>

<p>35 Qui enim voluerit animam suam salvam facere, perdet eam: qui autem perdiderit animam suam propter me, et Evangelium, salvam faciet eam.</p>

<p>36 Quid enim proderit homini, si lucretur mundum totum: et detrimentum animæ suæ faciat?</p>

<p>37 Aut quid dabit homo commutationis pro anima sua?</p>

<p>38 Qui enim me confusus fuerit, et verba mea in generatione ista adultera et peccatrice: et filius hominis confundetur eum, cum venerit in gloria patris sui cum angelis sanctis.</p>

<p>39 Et dicebat illis: Amen dico vobis, quia sunt quidam de hic stantibus, qui non gustabunt mortem donec videant regnum Dei veniens in virtute.</p>
</article>
<footer>
	Copyright &copy; 2023 <a href="https://catholicsede.github.io">CatholicSede.github.io</a>. Tous droits réservés.
</footer>
</body>
</html>

